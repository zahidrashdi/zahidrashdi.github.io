
	<!DOCTYPE html><html>
	<head>
		<title>انسانی سماج اور آسمانی تعلیمات</title>
		<meta name='robots' content='noindex,nofollow'>
		<meta charset='utf-8'>
		<meta name='viewport' content='width=device-width, initial-scale=1'>
		<link href='../styles.css' type='text/css' rel='stylesheet'>
	</head>
	<body><header><a href='../index.html'><img src='https://i.ibb.co/qFRGhmj/logo-4.png'></a></header>
	<h1 id='content-title'>انسانی سماج اور آسمانی تعلیمات</h1>
	<main id='content'>
		
		<table id='content-reference'><tr>
			<td class='title'>حوالہ</td>
			<td>مجلس صوت الاسلام پاکستان</td>
			<td class='title'>تاریخ</td>
			<td dir='ltr'><span dir='rtl'></span></td>
		</tr></table>
	
		<p>۲۰۱۷، ۲۰۱۸ء</p>
<p>بعد الحمد والصلوٰۃ۔ آج مذہبی آزادی، مذہبی حقوق اور مذہبی مساوات کے حوالے سے بات کرنا چاہتا ہوں۔ مسلمانوں اور غیر مسلموں کے مذہبی حقوق کے حوالے سے ہم کہیں فرق کرتے ہیں تو اعتراض ہوتا ہے کہ آپ ملک میں رہنے والی کچھ آبادی کے مذہبی حقوق کو اپنے حقوق سے مختلف شمار کرتے ہیں جس سے مذہبی مساوات نہیں رہتی۔ اسی طرح غیرمسلم اقلیتوں پر کسی حوالے سے پابندی لگاتے ہیں تو کہا جاتا ہے کہ اس سے مذہبی آزادی مجروح ہو رہی ہے اور مذہبی حقوق پامال ہو رہے ہیں ۔</p>
<p>مذہب کے حوالے سے آج کا بنیادی سوال یہ ہے کہ مذہب کا کوئی معاشرتی کردار ہے یا نہیں؟ اجتماعی معاملات میں مذہب کی ہدایات لی جائیں گی یا نہیں؟ مغرب نے انقلابِ فرانس یعنی ۱۷۹۰ء کے بعد طے کر لیا تھا کہ مذہب کا تعلق عقیدے، اخلاقیات، عبادات اور چرچ کے ساتھ ہے، اجتماعی معاشرت کے ساتھ نہیں ہے۔ یعنی معاشرے کے جو قومی شعبے ہیں تجارت، معیشت، قانون سازی، عدالت وغیرہ ان سے مذہب کا کوئی واسطہ نہیں ہے۔ انقلابِ فرانس کے بعد مغرب نے جو نئی بنیادیں نظامِ زندگی کے لیے طے کی تھیں ان میں یہ تھا کہ ہم مذہب سے رہنمائی حاصل نہیں کریں گے، مذہبی احکام کی پابندی ضروری نہیں ہے، بلکہ اجتماعیات میں ہم مذہب کی دخل اندازی قبول نہیں کریں گے کہ حکومت ایسی ہونی چاہیے، عدالت ایسی ہونی چاہیے، معیشت ایسی ہونی چاہیے، اور یہ کہ حلال حرام اور جائز ناجائز کے دائرے مذہب کی رو سے طے ہونے چاہئیں، وغیر ذالک۔ اور جس طرح مغرب نے خود کو مذہب کے معاشرتی کردار سے الگ کر لیا، ہم سے تقاضا یہ ہے کہ ہم بھی مذہب کے معاشرتی کردار سے لاتعلق ہو جائیں۔ یہ کشمکش دو سو سال سے چل رہی ہے جس میں ہمارے حکمران طبقے تو گول مول چلے آ رہے ہیں لیکن سول سوسائٹی اور عام مسلمان مذہب کے معاشرتی کردار سے دستبردار ہونے کے لیے تیار نہیں ہے۔</p>
<p>مثال کے طور پر مغربی دنیا میں خاندانی قوانین سول لاء کے تحت ہیں اور ان پر مذہبی احکامات کا اطلاق نہیں ہوتا۔ ان کا انسانی حقوق کا فلسفہ نکاح، طلاق، وراثت وغیرہ میں بائبل کے احکام قبول نہیں کرتا۔ عقلِ عامہ جسے کامن سینس کہتے ہیں، اس کی رو سے پارلیمنٹ یا سول سوسائٹی جو طے کر دے اس کا اطلاق ہوتا ہے۔ مغرب کے ہاں مذہب انفرادی اور اختیاری چیز ہے کہ کوئی اختیار کرنا چاہے یا نہ کرنا چاہے۔ لیکن مسلم معاشروں میں ابھی تک الحمد للہ عام آدمی نکاح، طلاق، وراثت وغیرہ میں مذہب ہی سے رہنمائی حاصل کرتا ہے، کوئی مسلمان اگر امریکہ میں بھی رہتا ہے تو خاندانی معاملات میں وہ علماء سے ہی فتویٰ کے لیے رجوع کرتا ہے۔</p>
<p>مذہب کے معاشرتی کردار میں تجارت اور معیشت بھی ہیں کہ اس میں مذہبی احکام کا کیا دخل ہے۔ اور اس میں سیاست بھی ہے کہ حکومت مذہبی اصولوں کے مطابق قائم ہو، یا حکومت مذہبی احکام کے نفاذ کی ذمہ داری قبول کرے، یا حکومت مذہبی احکام کے نفاذ میں کوئی کردار ادا کرے۔ یہ سب باتیں مغرب کے ہاں ناقابل قبول ہے۔ خاندانی نظام میں، معیشت اور تجارت میں، عدلیہ اور قانون میں ، سیاست اور حکومت میں ، ان چاروں بڑے دائروں میں کہیں بھی مذہب، مذہبی احکام اور مذہبی روایات کی بالادستی کو مغرب تسلیم نہیں کرتا۔</p>
<p>آج کے مسلم معاشروں میں حکومت و سیاست اور قانون و عدالت کے معاملات میں مذہب کا کردار کسی جگہ ہے اور کسی جگہ نہیں ہے، لیکن دو دائروں میں مسلمان ابھی تک مذہب سے وابستہ ہیں اور اس سے دستبرداری کے لیے تیار نہیں ہیں: ایک حلال و حرام کا دائرہ اور دوسرا خاندانی نظام یعنی نکاح و طلاق اور وراثت وغیرہ کے معاملات۔ اگرچہ حکومتی سطح پر مذہبی احکام کو گول مول کرنے کے لیے مختلف حیلے اختیار کیے جاتے ہیں۔ مثلاً ایوب خان مرحوم کے زمانے میں ۱۹۶۲ء میں عورت کو طلاق کا حق دلوانے کے نام پر نکاح فارم میں تفویض ِطلاق کا خانہ رکھا گیا تاکہ مغرب کو مطمئن کر سکیں کہ ہمارے ہاں عورت کو بھی طلاق دینے کا حق حاصل ہے۔ لیکن اس کا کچھ خاص نتیجہ نہیں نکلا کہ اب بھی نکاح ہوتے وقت کسی کو کوئی خبر نہیں ہوتی کہ یہ دفعہ کیا ہے، جس کا مطلب ہے کہ عام معاشرے نے اسے قبول نہیں کیا۔ عام مسلمان نکاح، طلاق، وراثت اور حلال و حرام کے مسائل میں مذہب سے رہنمائی لیتے ہیں اور اس کے لیے مسجد اور مدرسہ میں ہی جاتے ہیں۔</p>
<p>مغرب کا کہنا ہے کہ مذہب کا ریاست سے کوئی تعلق نہیں ہے اور حکومت کی بنیاد مذہب پر نہیں ہونی چاہیے۔ آج کے متجددین اور دانشور بھی یہ بحث چھیڑتے ہیں کہ مذہب کا ریاست سے کوئی تعلق نہیں ہے۔ اس کا ایک پہلو عرض کرتا ہوں۔ مجھ سے جب دوست پوچھتے ہیں کہ ریاست کا مذہب سے کوئی تعلق ہے یا نہیں ہے؟ تو میں ان سے مختصراً یہ کہا کرتا ہوں کہ اگر تو ریاست و حکومت میں ہمارے آئیڈیل حضرت ابوبکر صدیقؓ اور حضرت عمرؓ ہیں تو اس کی تو بنیاد ہی مذہب پر ہے۔ ہمارے ہاں ریاست کا آغاز، جسے خلافت کہتے ہیں، حضرت صدیق اکبرؓ سے ہوتا ہے۔ جب انہوں نے حکومت سنبھالی تھی تو اس کا دائرہ جزیرۃ العرب تھا، حکومت سنبھالتے ہی آپؓ نے پہلی بات یہ کی تھی کہ میں تم سے وعدہ کرتا ہوں کہ ’’اقودکم بکتاب اللہ وسنۃ نبیہ‘‘ میں تمہیں کتاب اللہ اور سنت رسول اللہ صلی اللہ علیہ وسلم کے مطابق چلاؤں گا۔ اگر میں کتاب اللہ اور سنت کے مطابق نہ چلوں تو میری اطاعت تم پر فرض نہیں ہے۔ یہی بات حضرت عمرؓ نے کہی تھی جب آپؓ خلیفہ منتخب ہوئے تھے۔ اس کا مطلب یہ ہے کہ ریاست و حکومت اور رعایا کے تعلق کی بنیاد قرآن و سنت ہے۔ جبکہ مغرب اس بات کو تسلیم نہیں کرتا اور کہتا ہے کہ مذہب کا ریاست کے ساتھ کوئی تعلق نہیں بلکہ ریاست کی بنیاد سول سوسائٹی کی خواہشات پر ہے۔</p>
<p>ہمارے ہاں سیاسی نظام کا عنوان خلافت ہے جو تقریباً‌ تیرہ سو سال تک قائم رہی ہے۔ خلافت دراصل نیابت ہے یعنی خلیفہ خود مستقل حکمران نہیں ہے بلکہ اصل حاکم کا نائب ہے۔ یہاں ایک مغالطہ دور کرنا چاہتا ہوں کہ خلیفہ نائب ہوتا ہے اللہ تعالیٰ کا، یہ بات درست نہیں۔ الاحکام السلطانیہ میں قاضی ابویعلیٰ نے روایت نقل کی ہے کہ حضرت صدیق اکبرؓ سے ایک آدمی نے کہا تھا ’’ یا خلیفۃ اللہ!‘‘ آپؓ نے ٹوک دیا اور فرمایا ’’لست بخلیفۃ اللہ انا خلیفۃ رسول اللہ‘‘ میں اللہ کا خلیفہ نہیں ہوں، رسول اللہ کا خلیفہ ہوں۔ یہ بہت بنیادی بات ہے۔ چنانچہ اصول یہ ہے کہ ہمارے ہاں حکومت نیابتِ رسول کا نام ہے اور حکومت کی بنیاد قرآن و سنت ہے، جبکہ مغرب اور آج کا عالمی نظام یہ کہتا ہے کہ مذہب کا ریاست کے ساتھ کوئی تعلق نہیں۔</p>
<p>اس حوالے سے ایک عنوان مذہبی مساوات کا ہے۔ ایک اسلامی ریاست میں متعدد معاملات میں غیر مسلم رعیت کو وہ آزادی نہیں ہے جو مسلمانوں کو حاصل ہے۔ ویسے تو ان کو جائز حقوق حاصل ہیں لیکن کچھ معاملات میں مسلمانوں کا امتیاز ہے۔ مثلاً‌ غیر مسلم شہریوں کو مسلمانوں کے سامنے کھلم کھلا اپنے مذہب کی تبلیغ کا حق نہیں ہے۔ مسیحی یا کوئی اور اقلیت اپنے دائرے میں تعلیم و تبلیغ تو کر سکتے ہیں لیکن مسلم اکثریت کو دعوت نہیں دے سکتے۔ یہ مذہبی مساوات کے خلاف قرار پاتا ہے کہ جو حقوق ایک مسلم ریاست میں مسلمانوں کو حاصل ہیں وہ تمام حقوق غیرمسلموں کو حاصل نہیں ہیں۔ ہمارے ہاں پاکستان کے قانون میں یہ ہے کہ ملک کا سربراہ کوئی غیر مسلم نہیں بن سکتا۔ اور جب آپ یہ کہتے ہیں کہ کلیدی آسامیوں پر یعنی ایسے مناصب جو پالیسی ساز حیثیت رکھتے ہوں، ان پر غیرمسلموں کی تقرری نہ کی جائے، تو اسے مذہبی مساوات کے خلاف سمجھا جاتا ہے کہ جب مسلمان ان عہدوں پر فائز ہو سکتا ہے تو غیر مسلم کیوں نہیں ہو سکتا۔ اقلیتوں کا ’’آل پاکستان مینارٹیز الائنس‘‘ کے نام سے ایک مشترکہ فورم ہے، ان کی ایک مرتبہ لاہور میں کانفرنس ہوئی جس میں مطالبہ کیا گیا کہ صدر کے عہدے کے لیے مسلمان ہونے کی پابندی ختم کی جائے۔ آپ این جی اوز کی قراردادیں اور سیکولر لابیوں کے مطالبات پڑھتے ہوں گے، ان میں ایک خاص اصطلاح استعمال ہوتی ہے کہ مذہبی امتیاز کے قوانین ختم کیے جائیں، اس کا مطلب یہ ہوتا ہے کہ جہاں ملک کے مسلم شہریوں اور غیرمسلم شہریوں میں آپ فرق کرتے ہیں وہ مذہبی امتیاز کے قوانین ہیں اور مغرب ان قوانین کو تسلیم نہیں کرتا۔</p>
<p>ایک عنوان مذہبی حقوق کا استعمال ہوتا ہے کہ جو حقوق غیرمسلموں کو حاصل ہیں آپ ان پر پابندی نہیں لگا سکتے۔ اس پر ایک تنازعہ جو اس وقت عالمی اداروں میں چل رہا ہے وہ یہ ہے کہ ہم نے قادیانیوں پر کچھ پابندیاں لگا رکھی ہیں۔ ۱۹۷۴ء میں قادیانیوں کو غیرمسلم اقلیت قرار دیا گیا تھا اور یہ فیصلہ دستور کے مطابق پارلیمنٹ نے کیا تھا۔ اور اس کے دس سال بعد ۱۹۸۴ء میں ایک ملک گیر عوامی تحریک کے نتیجے میں صدر ضیاء الحق مرحوم کا صدارتی آرڈیننس آیا تھا جس میں قادیانیوں پر مذہبی حوالے سے کچھ پابندیاں عائد کی گئی تھیں۔ مرکزی مجلسِ عمل تحفظِ ختمِ نبوت تمام مکاتب فکر کی مشترکہ جماعت تھی، حضرت مولانا خواجہ خان محمد صاحبؒ اس کے صدر تھے، بریلوی مکتب فکر کے مولانا مفتی مختار احمد نعیمی آف گجرات سیکرٹری جنرل تھے، اہل حدیث مکتب فکر کے مولانا عبد القادر روپڑی اور شیعہ راہنما علامہ علی غضنفر کراروی نائب صدر تھے، میں سیکرٹری اطلاعات تھا، مولانا اللہ وسایا صاحب رابطہ سیکرٹری تھے۔ ملک گیر مظاہرے ہوئے تھے اور اس کے نتیجے میں آرڈیننس جاری ہوا تھا جس میں قادیانیوں کو روک دیا گیا کہ وہ اسلام کا نام استعمال نہیں کریں گے اور مسلمانوں کی اصطلاحات استعمال نہیں کریں گے۔ ہر مذہب کے اپنی مخصوص اصطلاحات اور امتیازات ہوتے ہیں، مثلاً کلمہ طیبہ، مسجد، اذان، امیر المؤمنین، خلیفۃ المسلمین، ام المؤمنین، صحابہ کرامؓ وغیرہ مسلمانوں کی اصطلاحات ہیں۔ اصطلاح جب کسی گروہ کے ساتھ مخصوص ہو جاتی ہے تو یہ اس کا حق بن جاتا ہے کہ کوئی دوسرا اس کو استعمال نہ کر ے۔ یہ دنیا کا مسلّمہ ضابطہ ہے جو صرف مذہب کے حوالے سے نہیں ہے بلکہ عمومی طور پر بھی ہے۔ اس اصول پر ۱۹۸۴ء میں یہ قانون نافذ کیا گیا کہ قادیانی مسلمانوں کی مخصوص اصطلاحات کو استعمال نہیں کر سکتے اور عوامی اجتماع بھی نہیں کر سکتے، اسی طرح کچھ اور پابندیاں تھیں۔</p>
<p>آج کے بین الاقوامی قوانین اور اداروں کا کہنا ہے کہ آپ نے قادیانیوں کے مذہبی حقوق غصب کیے ہوئے ہیں۔ مسلمانوں کو جلسہ کرنے کی اجازت ہے تو قادیانیوں کو کیوں نہیں ہے؟ مسلمانوں کو دروازے پر کلمہ طیبہ لکھنے کی اجازت ہے تو قادیانیوں کو کیوں نہیں ہے؟ مسلمانوں کو امیرالمؤمنین اور ام المؤمنین وغیرہ اصطلاح استعمال کرنے کی اجازت ہے تو قادیانیوں کو کیوں نہیں ہے؟ یہ پابندیاں انسانی حقوق کے عالمی نظام کے تحت مذہبی حقوق کے منافی ہیں اور اس معاملے کو قادیانی حضرات دنیا کے عالمی اداروں میں اسی عنوان سے پیش کرتے ہیں کہ پاکستان میں اس قانون کے تحت ہمارے مذہبی حقوق پامال کر لیے گئے ہیں اور ہماری مذہبی آزادیاں سلب کر لی گئی ہیں۔ چنانچہ اقوام متحدہ، یورپی یونین، جنیوا انسانی حقوق کمیشن اور ایمنسٹی انٹرنیشنل وغیرہ جیسے ادارے اپنی رپورٹوں کی بنیاد پر قادیانیوں کی حمایت کرتے ہیں۔</p>
<p>اس کے مقابلے میں ہمارے موقف کو پذیرائی نہیں مل رہی جس کی ایک بڑی وجہ یہ ہے کہ انسانی حقوق کا چارٹر اور انسانی حقوق کی جو تشریح عالمی ادارے کرتے ہیں، بادی النظر میں ہمارا قانون اس کے خلاف ہے، کیونکہ انسانی حقوق کا چارٹر کہتا ہے کہ ہر آدمی کو مذہب اختیار کرنے، اس کا پرچار کرنے، اس کی تبلیغ اور دعوت دینے کا حق حاصل ہے۔ اور صورتحال یہ ہے کہ ہم اپنا موقف عالمی اداروں تک ان کی زبان میں اور ان کے اسلوب میں پیش ہی نہیں کر رہے، ہماری تمام تر تگ و دو جلسہ عام میں تقریر کر لینے یا اخبار میں مضمون لکھ لینے تک محدود ہے، اور عوامی جلسوں میں بھی ہم جذباتی تقریریں کرتے ہیں، دلیل سے بات نہیں کرتے، اور آج کی نئی پود دلیل کی بات کو سنتی ہے جذبات کی نہیں۔ چنانچہ اگر امریکہ، یورپی یونین، اقوام متحدہ، جنیوا ہیومن رائٹس کمیشن اور بین الاقوامی ادارے قادیانیوں کو سپورٹ کر رہے ہیں تو ہمیں اس کے اسباب کو سمجھنا چاہیے، اس میں ان کے ساتھ ساتھ ہمارا قصور بھی ہے۔</p>
<p>مذہب ہمارے اور مغرب کے درمیان تنازعہ کا ایک مستقل عنوان ہے۔ مغرب کہتا ہے کہ مذہب کا کوئی اجتماعی اور معاشرتی کردار نہیں ہے، اسے عقائد و اخلاقیات اور عبادات تک محدود رکھو۔ حکومت و سیاست، قانون و عدالت اور معیشت و تجارت میں مذہب کا کوئی کردار نہیں ہے۔ اور ملک کے تمام شہری مذہبی حقوق میں بالکل برابر ہیں، ان کے درمیان کوئی امتیاز روا نہ رکھا جائے اور کسی شہری کے مذہبی حقوق پر آپ قدغن نہیں لگا سکتے۔ جبکہ ہم مسلمانوں کے انفرادی معاملات بھی مذہب کے حوالے سے طے پاتے ہیں، خاندانی نظام بھی مذہبی تعلیمات کے دائرہ میں تشکیل پاتا ہے، اور اجتماعی و معاشرتی معاملات بھی مذہبی ہدایات کے پابند سمجھے جاتے ہیں۔</p>
	</main>
	</body></html>