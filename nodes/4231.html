
	<!DOCTYPE html><html>
	<head>
		<title>مولانا محمد مسعود اظہر کی دوبارہ گرفتاری</title>
		<meta name='robots' content='noindex,nofollow'>
		<meta charset='utf-8'>
		<meta name='viewport' content='width=device-width, initial-scale=1'>
		<link href='../styles.css' type='text/css' rel='stylesheet'>
	</head>
	<body><header><a href='../index.html'><img src='https://i.ibb.co/qFRGhmj/logo-4.png'></a></header>
	<h1 id='content-title'>مولانا محمد مسعود اظہر کی دوبارہ گرفتاری</h1>
	<main id='content'>
		
		<table id='content-reference'><tr>
			<td class='title'>حوالہ</td>
			<td>ماہنامہ نصرۃ العلوم، گوجرانوالہ</td>
			<td class='title'>تاریخ</td>
			<td dir='ltr'><span dir='rtl'>۱ جنوری ۲۰۰۳ء</span></td>
		</tr></table>
	
		<p>کالعدم جیشِ محمدؐ کے سربراہ مولانا محمد مسعود اظہر کے خلاف حکومت عدالتِ عالیہ میں کوئی ثبوت پیش نہ کر سکی اور لاہور ہائیکورٹ نے ان کی رہائی کا حکم دے دیا ہے۔ لیکن امریکی دباؤ اور بھارت کا واویلا عدالتِ عالیہ کے فیصلے پر غالب آ گیا اور حکومت نے انہیں رہا کرنے کی بجائے ان کی دوبارہ گرفتاری کے احکام جاری کر دیے ہیں۔</p>
<p>مولانا محمد مسعود اظہر کو افغانستان پر امریکی حملے کے دوران پاکستان میں اس کے خلاف ردعمل کی عوامی تحریک میں سرگرم کردار ادا کرنے پر گرفتار کیا گیا تھا اور اس وقت سے وہ مسلسل زیرحراست ہیں۔ اس ’’جرم‘‘ میں ان کے علاوہ مولانا فضل الرحمان، قاضی حسین احمد، مولانا اعظم طارق اور پروفیسر حافظ محمد سعید بھی گرفتار ہوئے تھے لیکن وہ سب باری باری رہا ہو چکے ہیں۔ مگر مولانا محمد مسعود اظہر کی رہائی کے لیے حکومت خود کو ذہنی طور پر تیار نہیں پا رہی، یا امریکہ اور بھارت کا دباؤ اس قدر زیادہ ہے کہ اس کے سامنے عدالتِ عالیہ کے حکم کی کوئی اہمیت باقی نہیں رہی۔</p>
<p>بہرحال جو صورت بھی ہو مولانا محمد مسعود اظہر کی دوبارہ گرفتاری قابلِ مذمت ہے۔ حکومت سے ہماری گزارش ہے کہ وہ قومی خودمختاری، مِلی حمیت اور عوامی جذبات کے حوالے سے اپنے طرزِ عمل کا ازسرِنو جائزہ لے اور امریکہ اور بھارت کی تابعداری میں اس حد تک آگے نہ جائے کہ مِلی حمیت اور قومی غیرت کا ہر دائرہ امریکی عزائم اور بھارتی دھمکیوں کے ہاتھوں پامال ہوتا چلا جائے۔ حکومت کو چاہیے کہ وہ دیگر راہنماؤں کی طرح مولانا محمد مسعود اظہر کو بھی رہا کر دے اور بھارتی دھمکیوں کے آگے سپرانداز ہونے کی بجائے قومی حمیت کا مظاہرہ کرے۔</p>
	</main>
	</body></html>