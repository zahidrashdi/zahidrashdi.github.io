
	<!DOCTYPE html><html>
	<head>
		<title>تعارف و تبصرہ</title>
		<meta name='robots' content='noindex,nofollow'>
		<meta charset='utf-8'>
		<meta name='viewport' content='width=device-width, initial-scale=1'>
		<link href='../styles.css' type='text/css' rel='stylesheet'>
	</head>
	<body><header><a href='../index.html'><img src='https://i.ibb.co/qFRGhmj/logo-4.png'></a></header>
	<h1 id='content-title'>تعارف و تبصرہ</h1>
	<main id='content'>
		
		<table id='content-reference'><tr>
			<td class='title'>حوالہ</td>
			<td>ماہنامہ الشریعہ، گوجرانوالہ</td>
			<td class='title'>تاریخ</td>
			<td dir='ltr'><span dir='rtl'>۱ فروری ۲۰۰۳ء</span></td>
		</tr></table>
	
		<h2>’’قصیدہ بردہ شریف‘‘</h2>
<p>جناب سرور کائنات صلی اللہ علیہ وسلم کی مدح و منقبت میں امام محمد شرف الدین البوصیریؒ کے ’’قصیدہ بردہ‘‘ کو جو قبولیت عامہ نصیب ہوئی ہے، اس سے سب اہل علم آگاہ ہیں۔ ہمارے فاضل دوست سید سبط الحسن ضیغم نے، جن کے مضامین روزنامہ نوائے وقت میں وقتاً فوقتاً شائع ہوتے رہتے ہیں‘ قصیدہ بردہ شریف کو اردو، پنجابی، فارسی اور انگریزی زبانوں میں ملا عبد الرحمن جامیؒ، سید وارث شاہؒ، فیاض الدین چشتیؒ، مفتی عبد الرزاقؒ اور حافظ برخوردارؒ جیسے نامور اصحاب علم و قلم کے نو تراجم کے ساتھ عمدہ اور معیاری کتابت و طباعت کے ذریعہ خوبصورت اور دلکش انداز میں شائع کرنے کا اہتمام کیا ہے جو ایک قابل قدر علمی و ادبی خدمت ہونے کے ساتھ ساتھ بارگاہ رسالتؐ کے ساتھ بے پایاں عقیدت و محبت کا بھی آئینہ دار ہے۔ </p>
<p>پیکجز لمیٹڈ کوٹ لکھپت لاہور نے اسے شائع کرنے کا اعزاز حاصل کیا ہے اور بڑے سائز کے ۲۶۸ صفحات پر مشتمل اس خوبصورت اور بابرکت مجموعہ کا ہدیہ چار سو روپے ہے۔</p>
<h2>’’فتاویٰ مفتی محمود‘‘ (جلد سوم)</h2>
<p>مفکر اسلام حضرت مولانا مفتی محمودؒ کی نگرانی میں جامعہ قاسم العلوم ملتان کے دارالافتاء سے جاری کیے جانے والے فتاویٰ کو جمعیۃ پبلیکیشنز لاہور نے شائع کرنے کا سلسلہ شروع کر رکھا ہے جو ایک بڑی علمی خدمت ہے۔ فتاویٰ کی دو جلدیں اس سے قبل بھی شائع ہو چکی ہیں اور تیسری جلد اس وقت ہمارے سامنے ہے جو کتاب الجنائز، کتاب الزکوٰۃ، کتاب الصوم اور کتاب الحج کے ضروری مسائل پر مشتمل ہے۔ </p>
<p>پونے چھ سو کے لگ بھگ صفحات، عمدہ کمپوزنگ و طباعت، مضبوط جلد، قیمت دو سو روپے۔</p>
<p>ملنے کا پتہ : جمعیۃ پبلیکیشنز، جامع مسجد پائلٹ سکول، وحدت روڈ، لاہور</p>
<h2>’’دینی مدارس میں تعلیم: کیفیت، مسائل، امکانات‘‘</h2>
<p>انسٹی ٹیوٹ آف پالیسی اسٹڈیز اور عالمی ادارہ فکر اسلامی نے جنوبی ایشیا میں آزاد دینی مدارس کے قیام کے پس منظر، خدمات و کردار، نصاب و نظام، طریق کار اور ان کے بارے میں مختلف حلقوں کے تاثرات بالخصوص دینی مدارس کے خلاف عالمی استعمار کی مہم کے حوالہ سے وسیع تر مطالعہ و تجزیہ کا اہتمام کیا ہے اور جناب سلیم منصور خالد نے اس مطالعہ و تجزیہ کے نتائج کو خوبصورت اور جامع انداز میں مرتب کر کے اسے اہل علم کے لیے گراں قدر تحفے کی صورت میں پیش کر دیا ہے جو دینی مدارس کے بارے میں ذہنوں میں پیدا ہونے والے اور عالمی میڈیا کی طرف سے اٹھائے جانے والے کم و بیش تمام اہم سوالات کا احاطہ کرتا ہے۔</p>
<p>پونے پانچ سو صفحات پر مشتمل اس معیاری کتاب کی قیمت تین سو روپے ہے اور اسے بک ٹریڈرز، نصر چیمبرز، مرکز ایف سیون، اسلام آباد سے طلب کیا جا سکتا ہے۔</p>
<h2>’’خطبات جالندھریؒ‘‘</h2>
<p>تحریک ختم نبوت کے عظیم راہنما حضرت مولانا محمد علی جالندھریؒ کو اللہ تعالیٰ نے جہد و عمل کی بے پناہ قوت و توفیق کے ساتھ ساتھ گفتگو اور استدلال کے منفرد اسلوب سے بھی نوازا تھا اور ان کے خطبات دینی مواد و معلومات کا بھی بہت بڑا ذخیرہ ہوتے تھے۔ مولانا محمد اسماعیل شجاع آبادی نے ’’خطبات ختم نبوت‘‘ کی پانچویں جلد کے طور پر حضرت مولانا جالندھریؒ کے متعدد خطبات کو مرتب کر دیا ہے جو توحید باری تعالیٰ، سیرتِ نبویؐ، عقیدہ ختم نبوت، حجیت حدیث، معراج النبیؐ، اتباع سنت، تصوف، اسلام اور کمیونزم اور دفاع پاکستان کی اہمیت جیسے اہم عنوانات پر انہوں نے وقتاً فوقتاً ارشاد فرمائے تھے۔ </p>
<p>صفحات ۴۱۲، کتابت و طباعت معیاری، خوبصورت جلد و ٹائٹل، قیمت دو سو روپے۔ </p>
<p>ملنے کا پتہ: عالمی مجلس تحفظ ختم نبوت، حضوری باغ روڈ، ملتان۔</p>
<h2>’’تحقیق الایمان‘‘</h2>
<p>بلوچستان کے بزرگ عالم دین شیخ الحدیث حضرت مولانا قاضی عبد القادرؒ نے علم حدیث سے تعلق رکھنے والے اہم ابواب ایمان، تقدیر اور فضائل صحابہؓ کے حوالہ سے ایک مختصر رسالہ تحریر فرمایا تھا جو علم حدیث کے اساتذہ اور طلبہ کے لیے افادیت کا حامل ہے۔ </p>
<p>چالیس کے لگ بھگ صفحات کا یہ علمی رسالہ مکتبہ رشیدیہ، سرکی روڈ، کوئٹہ سے طلب کیا جا سکتا ہے۔</p>
<h2>’’تاریخ المسجد الحرام‘‘</h2>
<p>جامع مسجد خضراء، سمن آباد، لاہور کے خطیب مولانا عبد الرؤف فاروقی نے مسجد حرام کی تعمیر کی مرحلہ وار تاریخ اور اس کے مختلف ادوار کے بارے میں ضروری معلومات کو جامع انداز میں مرتب کیا ہے اور اس کے ساتھ حج اور عمرہ کے ضروری مسائل بھی شامل کر دیے ہیں۔ </p>
<p>تین سو سے زائد صفحات پر مشتمل اس مجلد کتاب کی قیمت ایک سو بیس روپے ہے اور اسے مندرجہ ذیل پتہ سے حاصل کیا جا سکتا ہے: حافظ محمد اسامہ ،جامعہ اسلامیہ ٹرسٹ، جی ٹی روڈ کامونکی، ضلع گوجرانوالہ۔</p>
<h2>’’عہد ساز قیادت‘‘</h2>
<p>ہفت روزہ ترجمان اسلام لاہور کے سابق مدیر اور اپنے دور کے معروف دانش ور ڈاکٹر احمد حسین کمال مرحوم نے جمعیۃ علماء اسلام پاکستان کی تاریخ ۱۹۴۷ء سے ۱۹۷۳ء  تک مرتب کی تھی جو ان کی زندگی میں شائع ہوئی تھی اور کافی عرصہ سے ناپید تھی جبکہ جمعیۃ علماء اسلام کے سیاسی مزاج اور مفکر اسلام حضرت مولانا مفتی محمودؒ اور مجاہد اسلام حضرت مولانا غلام غوث ہزارویؒ کی سیاسی جدوجہد کے مختلف پہلوؤں کو سمجھنے کے لیے اس کتاب کا مطالعہ ہر کارکن کے لیے ضروری ہے۔ جمعیۃ پبلیکیشنز، جامع مسجد پائلٹ سکول، وحدت روڈ، لاہور نے اسے دوبارہ شائع کیا ہے اور سوا دو سو سے زائد صفحات پر مشتمل اس کتاب کی قیمت ایک سو بیس روپے ہے۔</p>
<h2>’’طریقۂ تعلیم‘‘</h2>
<p>جمعیۃ علماء ہند کے نامور راہنما اور مؤرخ حضرت مولانا سید محمد میاں رحمہ اللہ تعالیٰ نے اس کتابچہ میں طریقۂ تعلیم پر قلم اٹھایا ہے اور اپنے مخصوص انداز میں تعلیم کی اہمیت اور اس کے طریق کار کے بارے میں اہم معلومات و ہدایات تحریر فرمادی ہیں، جو اساتذہ و مدرسین کے لیے بطور خاص مفید ہیں۔ </p>
<p>صفحات ۱۴۰، قیمت ۶۰ روپے ہے اور یہ بھی جمعیۃ پبلیکیشنز کے پتہ سے حاصل کی جا سکتی ہے۔</p>
<h2>’’دور حاضر کے سیاسی و اقتصادی مسائل‘‘</h2>
<p>حکومت و سیاست، اقتصاد و معیشت، جمہوریت، ملوکیت، قانون سازی اور بیت المال جیسے اہم عنوانات پر حضرت مولانا سید محمد میاںؒ کے علمی اور فکر انگیز مضامین کو جمعیۃ پبلیکیشنز نے شائع کیا ہے اور دینی سیاست کے محاذ پر کام کرنے والے علماء اور کارکنوں کے لیے اس کا مطالعہ ضروری ہے۔ </p>
<p>دو سو اڑتیس صفحات پر مشتمل اس کتاب کی قیمت ایک سو بیس روپے ہے۔</p>
<h2>’’عالمی طاغوتی کھیل میں مکر و فریب کا راج‘‘</h2>
<p>معروف دانش ور اور تجزیہ نگار کموڈور (ر) طارق مجید نے عالمی صہیونی تحریک کے عزائم‘ پس منظر اور مکر و دجل پر مشتمل طریق کار کو اس کتابچہ میں بے نقاب کیا ہے اور جنوبی ایشیا میں پاکستان کے خلاف بھارتی جنگی عزائم کے پیچھے کار فرما صہیونی مقاصد پر روشنی ڈالی ہے۔ ان کے تجزیہ و تبصرہ کے تمام پہلوؤں سے اتفاق ضروری نہیں ہے لیکن ۱۱ ستمبر ۲۰۰۱ء کے بعد کی عالمی صورت حال کو سمجھنے کے لیے اس کتابچہ کا مطالعہ مفید ہوگا۔ </p>
<p>صفحات ۱۵۲ ‘ قیمت ۷۵ روپے‘ ملنے کا پتہ: الفیصل ناشران و تاجران کتب، اردو بازار، لاہور۔</p>
<h2>’’آفتاب محمدیؐ بجواب شمع محمدیؐ‘‘</h2>
<p>فقہ حنفی کے مختلف مسائل کے بارے میں اہل حدیث عالم دین مولانا محمد جونا گڑھیؒ کی تنقیدی کتاب ’’شمع محمدیؐ‘‘ کے جواب میں پیر سید مشتاق علی نے قلم اٹھایا ہے اور دلائل کے ساتھ واضح کیا ہے کہ فقہ حنفی پر ’’شمع محمدی‘‘ میں کیے گئے اعتراضات بے وزن اور معاندانہ ہیں۔ </p>
<p>صفحات ۳۰۴، ملنے کا پتہ: عبد المتین اکیڈمی، گلی ۸، گوبند گڑھ، گوجرانوالہ۔</p>
<h2>’’حقائق الفقہ بجواب حقیقۃ الفقہ‘‘</h2>
<p>پیر سید مشتاق علی شاہ کی یہ کتاب بھی فقہ حنفی کے دفاع میں ہے اور اس میں مولانا محمد یوسف جے پوریؒ کی مشہور کتاب ’’حقیقۃ الفقہ‘‘ میں فقہ حنفی پر کیے جانے والے سینکڑوں اعتراضات کا مدلل جواب دیا گیا ہے۔ </p>
<p>صفحات ۵۱۰ اور ملنے کا پتہ: مکتبہ فاروقیہ، گلی ۸، گوبند گڑھ، گوجرانوالہ۔</p>
	</main>
	</body></html>