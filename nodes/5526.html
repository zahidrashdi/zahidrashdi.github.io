
	<!DOCTYPE html><html>
	<head>
		<title>تعارف و تبصرہ</title>
		<meta name='robots' content='noindex,nofollow'>
		<meta charset='utf-8'>
		<meta name='viewport' content='width=device-width, initial-scale=1'>
		<link href='../styles.css' type='text/css' rel='stylesheet'>
	</head>
	<body><header><a href='../index.html'><img src='https://i.ibb.co/qFRGhmj/logo-4.png'></a></header>
	<h1 id='content-title'>تعارف و تبصرہ</h1>
	<main id='content'>
		
		<table id='content-reference'><tr>
			<td class='title'>حوالہ</td>
			<td>ماہنامہ الشریعہ، گوجرانوالہ</td>
			<td class='title'>تاریخ</td>
			<td dir='ltr'><span dir='rtl'>۱ فروری ۲۰۰۱ء</span></td>
		</tr></table>
	
		<h2>’’دنیا کی نامور خواتین‘‘</h2>
<p>روزنامہ اوصاف اسلام آباد کے معروف کالم نگار جناب محمد اسلم کھوکھر نے دنیا کی ڈیڑھ سو سے زیادہ نامور خواتین کے حالات اور کارناموں کو اس ضخیم کتاب میں جمع کیا ہے جن میں ام المومنین حضرت خدیجۃ الکبریؓ سے لے کر محترمہ بے نظیر بھٹو تک مختلف مذاہب، طبقات، اقوام اور شعبہ ہائے زندگی سے تعلق رکھنے والی نامور خواتین شامل ہیں اور اس حوالہ سے اچھا خاصا تاریخی مواد اور معلومات اس میں سمو دی ہیں۔</p>
<p>ساڑھے چھ سو سے زائد صفحات پر مشتمل یہ مجلد کتاب فکشن ہاؤس، ۱۸۔ مزنگ روڈ لاہور نے شائع کی ہے اور اس کی قیمت چار سو روپے ہے۔</p>
<h2>’’دینی مسائل اور ان کا حل‘‘</h2>
<p>انٹرنیشنل ختم نبوت موومنٹ کے امیر مولانا ڈاکٹر احمد علی سراج روزنامہ کویت ٹائمز میں دینی مسائل کے حوالہ سے قارئین کی طرف سے پوچھے جانے والے سوالات کے جوابات دیتے ہیں جو مختلف دینی عنوانات پر مسائل و احکام اور معلومات کا ذخیرہ ہوتے ہیں۔ انہی سوالات و جوابات کا ایک ضخیم مجموعہ انٹرنیشنل ختم نبوت موومنٹ کویت نے شائع کیا ہے۔</p>
<p>صفحات ۶۱۰، کتابت وطباعت معیاری، مضبوط جلد، قیمت درج نہیں۔</p>
<p>پاکستان میں ملنے کا پتہ: (۱) جامعہ سراج العلوم، دار القرآن ڈیرہ اسماعیل خان (۲) ۳۹ سکندر بلاک، علامہ اقبال ٹاؤن لاہور</p>
<h2>’’عالمی نظام سیاست و اقتصاد اور افغانستان کی طالبان تحریک‘‘</h2>
<p>مولانا خالد محمود نے یہ ضخیم کتاب طالبان کی اسلامی تحریک کے پس منظر اور موجودہ عالمی اقتصادی و سیاسی صورت حال میں طالبان تحریک کی انقلابی حیثیت کو واضح کرنے کے جذبہ کے ساتھ لکھی ہے لیکن اس کے ساتھ ہی انہوں نے افغانستان کی تاریخ اور عالمی سیاسی و اقتصادی حالات کے بارے میں معلومات کا بہت بڑا ذخیرہ جمع کر دیا ہے جو افغانستان اور طالبان کے موضوع پر مطالعہ سے دلچسپی رکھنے والے حضرات کے لیے بیش بہا تحفہ ہے۔</p>
<p>چھ سو سے زائد صفحات پر مشتمل یہ کتاب گوشۂ علم و تحقیق، المدینہ گارڈن، جمشید روڈ نمبر ۲، کراچی نے عمدہ طباعت اور مضبوط جلد کے ساتھ پیش کی ہے اور اس کی قیمت ۱۸۰ روپے ہے۔</p>
<h2>’’مقالاتِ رحمانی‘‘</h2>
<p>جامعۃ العلوم الاسلامیہ علامہ بنوری ٹاؤن کراچی کے سابق مہتمم حضرت مولانا مفتی احمد الرحمن رحمہ اللہ تعالی کے مختلف مضامین و مقالات کو ان کے فرزند مولانا عزیز الرحمن رحمانی نے مقالات رحمانی کے عنوان سے مرتب کیا ہے جس میں مختلف اہم عنوانات پر معلوماتی اور علمی مضامین شامل ہیں اور حضرت مفتی صاحب کا صدقہ جاریہ ہیں۔</p>
<p>صفحات ۴۰۰، عمدہ جلد، کتابت و طباعت معیاری، ناشر: المکتبۃ البنوریہ، علامہ بنوری ٹاؤن، کراچی</p>
<h2>’’فقہی جواہر‘‘</h2>
<p>دار العلوم لندن کے شیخ الحدیث حضرت مولانا عمر فاروق کے مختلف مضامین کو القاسم اکیڈمی جامعہ ابو ہریرہ خالق آباد نوشہرہ صوبہ سرحد نے مندرجہ بالا عنوان کے ساتھ شائع کیا ہے اور اس میں طلاق، عقیقہ، اہل کتاب کا ذبیحہ، فوٹوگرافی اور دیگر ضروری معاملات پر شرعی احکام کو فقہی انداز میں واضح کیا گیا ہے۔</p>
<p>۶۶ صفحات کے اس کتابچہ کی قیمت ۴۵ روپے ہے۔</p>
	</main>
	</body></html>