
	<!DOCTYPE html><html>
	<head>
		<title>جمعیت علماء اسلام اور جمعیت علماء پاکستان کے راہنماؤں میں اہم مذاکرات</title>
		<meta name='robots' content='noindex,nofollow'>
		<meta charset='utf-8'>
		<meta name='viewport' content='width=device-width, initial-scale=1'>
		<link href='../styles.css' type='text/css' rel='stylesheet'>
	</head>
	<body><header><a href='../index.html'><img src='https://i.ibb.co/qFRGhmj/logo-4.png'></a></header>
	<h1 id='content-title'>جمعیت علماء اسلام اور جمعیت علماء پاکستان کے راہنماؤں میں اہم مذاکرات</h1>
	<main id='content'>
		
		<table id='content-reference'><tr>
			<td class='title'>حوالہ</td>
			<td>ہفت روزہ ترجمان اسلام، لاہور</td>
			<td class='title'>تاریخ</td>
			<td dir='ltr'><span dir='rtl'>۱ جولائی ۱۹۸۸ء</span></td>
		</tr></table>
	
		<p>۱۳ جولائی ۱۹۸۸ء کو شام پانچ بجے دفتر جمعیت علماء پاکستان، سکندر روڈ، لاہور میں جمعیت علماء اسلام پاکستان اور جمعیت علماء پاکستان کے مرکزی راہنماؤں کے درمیان اہم مذاکرات ہوئے۔ اس گفتگو میں جمعیت علماء اسلام پاکستان کی طرف سے قائد جمعیت مولانا سمیع الحق، مولانا زاہد الراشدی (راقم الحروف)، مولانا فداء الرحمان درخواستی اور میاں محمد عارف ایڈووکیٹ، جبکہ جمعیت علماء پاکستان کی طرف سے صدر جمعیت مولانا شاہ احمد نورانی، مولانا عبد الستار خان نیازی، شاہ فرید الحق، ریٹائرڈ جنرل کے ایم اظہر اور دیگر راہنما شریک ہوئے۔ ملاقات کم و بیش ڈیڑھ گھنٹہ جاری رہی اور مندرجہ ذیل مشترکہ اعلامیہ پر اتفاق ہوا جس کا اعلان مذاکرات کے فورًا بعد مولانا شاہ احمد نورانی نے مذکورہ بالا راہنماؤں کی موجودگی میں اخبار نویسوں کے سامنے کیا۔ </p>
<blockquote><p>
’’جمعیت علماء پاکستان اور جمعیت علماء اسلام کے قائدین کے اجلاس میں طے پایا کہ چونکہ فقہ حنفی اس ملک کی غالب اکثریت کی ترجمان ہے اور اس ملک میں کتاب و سنت کی صحیح تعبیر و تشریح ہے اور اس پر اس ملک میں اجماع امت ہے، اس لیے اسی کو یہ حق حاصل ہے کہ وہ مسلم مروجہ اصول کے مطابق پاکستان میں پبلک لاء کی حیثیت سے نافذ کی جائے اور دوسرے اقلیتی مذاہب کو ان کے اپنے شخصی قوانین پر عملدرآمد کرنے کی مکمل آزادی ہو۔ </p>
<p>دونوں جماعتیں اس بات پر بھی متفق ہیں کہ پاکستان کا سرکاری مذہب اسلام ہونے کے ساتھ ساتھ اس کا تشخص ’’سنی اسٹیٹ‘‘ کی حیثیت سے ہونا ضروری ہے۔ دونوں جماعتوں کے منشور میں یہ بات موجود ہے اور اس پر اتفاق پایا جاتا ہے کہ اس تشخص اور اجماع امت کی زیادہ سے زیادہ اشاعت کی جائے۔ </p>
<p>آئندہ کا لائحہ عمل مرتب کرنے کے لیے کہ ملک میں فقہ حنفی کو مؤثر طور پر نافذ کرایا جائے، ایک کمیٹی تشکیل دی جائے گی جو مزید تفصیلات اور لائحہ عمل مرتب کرے گی تاکہ مذکورہ بالا ہر دو مقاصد کے حصول کے لیے طریقۂ کار وضع کیا جا سکے۔‘‘
</p></blockquote>

	</main>
	</body></html>