
			<!DOCTYPE html>
			<html>
			<head>
				<title>
				 September 2020
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>September 2020</h1>
			<main id='tweets'>
				<div><h2>یکم ستمبر ۲۰۲۰ء</h2><div class='tweet-content'><p>وفاقی وزارت مذہبی امور نے چند سال قبل قومی علماء و مشائخ کونسل قائم کی تھی، اگر وہ موجود و قائم ہے تو اسے فرقہ وارانہ کشیدگی میں مسلسل اضافے کے موجودہ ماحول میں کردار ادا کرنا چاہیے، قومی اداروں کا ایسے مواقع پر خاموش تماشائی نہیں بن جانا چاہیے، ان کی خاموشی عوام میں مایوسی پیدا کرتی ہے۔</p>
</div></div><div><h2>۲ ستمبر ۲۰۲۰ء</h2><div class='tweet-content'><p>ستمبر اسلامی جمہوریہ پاکستان کی جغرافیائی سرحدوں کے دفاع کا مہینہ ہے، اور تحفظ ختم نبوت کے حوالے سے اس کی نظریاتی سرحدوں کے دفاع کا مہینہ بھی ہے۔ اس موقع پر ہم سب کو تجدیدِ عہد اور عزمِ نو کے ساتھ وطن کے امن و استحکام کے لیے باہمی یکجہتی کے ماحول میں قومی پیشرفت کا اہتمام کرنا ہو گا۔</p>
</div></div><div><h2>۳ ستمبر ۲۰۲۰ء</h2><div class='tweet-content'><p>حضرات صحابہ کرام و اہل بیت عظام رضوان اللہ علیہم اجمعین کی عظمت و ناموس پر حرف گیری دنیا بھر کے مسلمانوں کے لیے ناقابل برداشت ہے، اس حوالے سے مسلمانوں کے صبر کو بار بار آزمانے کی بجائے ایسا کرنے والوں کو ہی اپنے مذموم طرز پر نظرثانی کرنا ہو گی اور متعلقہ اداروں کو کردار ادا کرنا ہو گا۔</p>
</div></div><div><h2>۴ ستمبر ۲۰۲۰ء</h2><div class='tweet-content'><p>چھ ستمبر یوم دفاع پاکستان، سات ستمبر یوم تحفظ ختم نبوت، اور آٹھ ستمبر یوم قومی زبان، ایک ہی جذبہ کے مختلف پہلو ہیں کہ ہمیں ملکی سلامتی، سرحدوں کا تحفظ، عقیدۂ ختم نبوت، اور اپنی تہذیب و ثقافت یکساں عزیز ہیں، اس لیے دنیا کو پاکستانی قوم کی اس بے لچک کمٹمنٹ کا بہرحال احترام کرنا ہو گا۔</p>
</div></div><div><h2>۵ ستمبر ۲۰۲۰ء</h2><div class='tweet-content'><p>اجتہاد کا اہل کون ہے؟ از امام شافعی</p>
<p>قیاس (اجتہاد) کرنے کا مجاز وہی ہے جو آلاتِ قیاس کا مالک ہے۔ یعنی کتاب اللہ سے واقف ہے۔ فرائض و آداب، ناسخ و منسوخ عام و خاص، نصائح و مستحبات کا عالم ہے۔ محتمل مسائل میں سنتِ رسول اللہؐ اور اجماعِ امت سے استدلال کر سکے۔ ایسا معاملہ پیش آجائے جس کا حکم کتاب اللہ میں نہیں ہے تو سنت نبویؐ اور اجماع امت پر نظر ڈالے، یہاں بھی نہ ملے تو پہلے کتاب اللہ پر قیاس کرے، پھر سنتِ رسول اللہ پر، پھر سلف صالحین کے مسلّم قول پر جس میں اختلاف نہیں۔ کسی کے لیے روا نہیں کہ ان اصولوں سے اور ان پر قیاس سے ہٹ کر دین الٰہی میں کوئی بات کہے۔ قیاس کرنے کا منصب (حق) اسی کو ہے جو گزرے بزرگوں کے طریقوں، سلف کے اقوال، امت کے اجماع و اختلاف، اور زبانِ عرب سے بخوبی واقف ہو۔ عقلِ سلیم بھی رکھتا ہو، مشتبہ امور میں قوتِ تمیز سے کام لے سکے۔ رائے قائم کرنے میں جلدباز نہ ہو۔ مخالف کی بات سننے سے بھی انکار نہ کرتا ہو کیونکہ مخالف کی بات پر توجہ دینے میں نقصان نہیں نفع ہی ہے۔ (بحوالہ جامع بیان العلم و فضلہ لابن عبد البر الاندلسیؒ ۔ مترجم ص ۱۶۹ مطبوعہ ادارہ اسلامیات لاہور)</p>
</div></div><div><h2>۶ ستمبر ۲۰۲۰ء</h2><div class='tweet-content'><p>قومی وحدت دفاعِ وطن کا ناگزیر تقاضا ہے، جسے سبوتاژ کرنے والوں کو لسانیت، قومیت، علاقائیت اور فرقہ واریت میں سے کسی سے دلچسپی نہیں ہے، صرف ہمیں آپس میں لڑانے سے غرض ہے۔ ہمیں ہر طرح سے محتاط اور چوکنا رہنا ہو گا۔</p>
</div></div><div><h2>۷ ستمبر ۲۰۲۰ء</h2><div class='tweet-content'><p>قادیانیوں کے شہری حقوق سے کوئی انکار نہیں ہے مگر کسی بھی ملک میں حقوق کا تعین وہاں کے دستور کے مطابق منتخب پارلیمنٹ کرتی ہے، جسے قادیانی سرے سے تسلیم کرنے سے انکاری ہیں۔ جب تک وہ دستور اور پارلیمنٹ کو تسلیم نہیں کرتے حقوق کا واویلا کرتے رہنے کا کوئی جواز نہیں، اسے ذہن میں رکھنا ہو گا۔</p>
</div></div><div><h2>۸ ستمبر ۲۰۲۰ء</h2><div class='tweet-content'><p>حضرت مولانا مفتی محمد تقی عثمانی مدظلہم کے لیے ستارۂ امتیاز ہم سب کے لیے باعث اعزاز و افتخار ہے، اللہ پاک انہیں مزید در مزید عزتوں سے نوازیں اور صحت و عافیت کے ساتھ تادیر امت کی راہنمائی کی توفیق عطا فرمائیں، آمین یا رب العالمین۔</p>
</div></div><div><h2>۹ ستمبر ۲۰۲۰ء</h2><div class='tweet-content'><p>حضرت مولانا محمد تقی عثمانی صاحب مدظلہ کے لیے ستارہ امتیاز ہم سب کے لیے اعزاز کی بات ہے، مگر اس کے ساتھ کئی سال قبل سابق صدر جناب ممنون حسین کی طرف سے مجھے ملنے والے تمغہ امتیاز کی تصویر بھی سوشل میڈیا پر گردش کر رہی ہے اور مبارکباد کے مسلسل پیغام آ رہے ہیں، جس پر اس وضاحت کے ساتھ سب دوستوں کا شکرگزار ہوں۔</p>
</div></div><div><h2>۱۰ ستمبر ۲۰۲۰ء</h2><div class='tweet-content'><p>کراچی میں تحفظ ناموس صحابہ و اہل بیت رضوان اللہ علیہم اجمعین کے حوالے سے کامیاب ریلی کے انعقاد پر مولانا مفتی منیب الرحمٰن اور ان کے سب رفقاء تمام اہل سنت کی طرف سے تبریک و تحسین کے مستحق ہیں، اللہ پاک انہیں جزائے خیر عطا فرمائیں اور ہم سب کو اپنی ذمہ داری پوری کرنے کی توفیق دیں، آمین۔</p>
</div></div><div><h2>۱۱ ستمبر ۲۰۲۰ء</h2><div class='tweet-content'><p>بانیٔ پاکستان قائد اعظم محمد علی جناحؒ کو ہم سے رخصت ہوئے سات عشرے گزر چکے ہیں مگر پاکستان کو ایک رفاہی، اسلامی اور جمہوری ریاست بنانے کے لیے ان کے اعلانات ابھی تک ہماری اسٹیبلشمنٹ کا منہ تک رہے، جو چہرے پر انگریزی کا نقاب ڈالے بدستور مغربی آقاؤں کے در پر کھڑی ہے، اس کا بھی کوئی علاج ہے؟</p>
</div></div><div><h2>۱۲ ستمبر ۲۰۲۰ء</h2><div class='tweet-content'><p>پشاور کے عوام نے عقیدہ ختم نبوت و ناموس رسالت کے عنوان سے، اور کراچی کے عوام نے تحفظ ناموس صحابہ کرام و اہل بیت عظام رضوان اللہ علیہم اجمعین کے حوالے سے ایمانی جذبات کا جس جوش و ولولہ کے ساتھ اظہار کیا ہے وہ پورے ملک کے عوامی جذبات کی ترجمانی ہے، دونوں شہروں کے غیور عوام کو سلامِ عقیدت۔</p>
</div></div><div><h2>۱۳ ستمبر ۲۰۲۰ء</h2><div class='tweet-content'><p>ہمارا یہ مزاج بنتا جا رہا کہ دینی جدوجہد کے کسی بھی تقاضے پر دوسروں کو متوجہ کرنے اور کوستے رہنے پر ہماری توجہ مرکوز رہتی ہے، اور جو ہم خود کر سکتے ہیں اس کی طرف دھیان نہیں ہوتا۔ اگر ہر شخص اپنے حصے کا کام کرنے کی کوشش کرے تو کسی سے شکایت کا موقع ہی نہیں رہتا، اللہ کرے کہ ہم ایسا کر سکیں۔</p>
</div></div><div><h2>۱۴ ستمبر ۲۰۲۰ء</h2><div class='tweet-content'><p>حضرات صحابہ کرام و اہل بیت عظام رضوان اللہ علیہم اجمعین کی حرمت و ناموس کا تحفظ و دفاع ہمارے ایمان کا تقاضا ہے، جبکہ پاکستان کو عراق و شام جیسی خانہ جنگی سے بچانا ہماری قومی ذمہ داری ہے۔ ہمیں ہر قدم پھونک پھونک کر رکھنا ہو گا اور عالمی و علاقائی سازشوں اور صورتحال پر مسلسل نظر رکھنا ہو گی۔</p>
</div></div><div><h2>۱۵ ستمبر ۲۰۲۰ء</h2><div class='tweet-content'><p>جو وزراء جنسی درندگی کے شرمناک جرم پر سنگین سزا کے بارے میں باہمی بحث میں الجھے ہوئے ہیں وہ سب دستور کی وفاداری کا حلف اٹھا کر وزیر بنے ہیں جس میں قرآن و سنت کے احکام و قوانین کے نفاذ کی ضمانت دی گئی ہے۔ کیا یہ حضرات قرآن و سنت اور دستور پاکستان دونوں سے بے خبر ہیں؟ یہ بھی قومی المیہ ہی ہے۔</p>
</div></div><div><h2>۱۶ ستمبر ۲۰۲۰ء</h2><div class='tweet-content'><p>مشرق وسطیٰ میں اسرائیل کی مسلسل پیش قدمی امریکی استعمار کی سرپرستی کی مرہون منت اور مسلم حکمرانوں کی فدویانہ پالیسیوں کا نتیجہ ہے۔ آج کی بڑی ملی ضرورت جمال عبد الناصر، شاہ فیصل شہید، عبد الرحیم سوئیکارنو اور بھٹو مرحوم جیسے غیور لیڈر ہیں، ان کی تلاش سنجیدگی سے کی جائے تو ضرور مل سکتے ہیں۔</p>
</div></div><div><h2>۱۷ ستمبر ۲۰۲۰ء</h2><div class='tweet-content'><p>معروف محقق اور سیرت نگار ڈاکٹر یاسین مظہر صدیقی کی وفات عالم اسلام کے علمی و فکری حلقوں کے لیے گہرے صدمے کا باعث ہے، انا للہ و انا الیہ راجعون۔ وہ محققین اور ارباب دانش کے لیے راہنما اور مرجع کی حیثیت رکھتے تھے، مجھے بھی ان سے نیاز مندی حاصل رہی ہے، اللہ پاک انہیں جنت الفردوس میں جگہ دیں، آمین۔</p>
</div></div><div><h2>۱۸ ستمبر ۲۰۲۰ء</h2><div class='tweet-content'><p>پاکستان بار کونسل کی آل پارٹیز کانفرنس کی طرف سے کہا گیا ہے کہ موجودہ نظام انصاف غیر مؤثر ہو گیا ہے۔ ظاہر بات ہے کہ یہ نظام ۱۸۵۷ء کے بعد نوآبادیاتی دور کے لیے نافذ کیا گیا تھا جو ۱۹۴۷ء کے بعد سے زائد المیعاد چلا آ رہا ہے۔ پاکستان کے لیے ’’قرارداد مقاصد‘‘ کی بنیاد پر نیا نظام انصاف ہی مؤثر ہو سکتا ہے۔</p>
</div></div><div><h2>۱۹ ستمبر ۲۰۲۰ء</h2><div class='tweet-content'><p>سیال شریف کے سجادہ نشین حضرت خواجہ حمید الدین سیالویؒ کی وفات ہم سب کے لیے باعث صدمہ ہے، انا للہ و انا الیہ راجعون۔ تحریک خلافت، تحریک پاکستان، تحریک ختم نبوت، تحریک نظام مصطفٰیؐ، اور تحفظ ناموس صحابہ کرامؓ میں سیال شریف کا کردار نمایاں رہا ہے، اللہ پاک جنت الفردوس میں جگہ دیں، آمین۔</p>
</div></div><div><h2>۲۰ ستمبر ۲۰۲۰ء</h2><div class='tweet-content'><p>مسلسل بیرونی مداخلت اور بین الاقوامی سازشوں نے ہماری تہذیبی شناخت، ملی حمیت و روایات، قومی خودمختاری اور دستور کی عملدرآمدی سمیت سب معاملات کا حصار کر رکھا ہے۔ جس سے گلوخلاصی کے لیے ہم سب کو بحیثیت قوم سامنے آنا ہو گا ورنہ قومی غلامی کا ایک نیا اور خوفناک راؤنڈ ہمیں لپیٹ میں لینے کے لیے آگے بڑھ رہا ہے۔ </p>
</div></div><div><h2>۲۱ ستمبر ۲۰۲۰ء</h2><div class='tweet-content'><p> آج کے عالمی تناظر میں امن عالم کے لیے جناب نبی اکرم صلی اللہ علیہ وسلم کی سیرت طیبہ میں ہمیں کیا راہنمائی ملتی ہے اور آج کی دنیا کو امن سے روشناس کرنے کے لیے ہم آنحضرتؐ کے اسوۂ حسنہ سے کیا استفادہ کر سکتے ہیں؟</p>
<p>آج دنیا میں ہر طرف یہ بات کہی جا رہی ہے کہ ترقی کے لیے امن ضروری ہے، خوشحالی کے لیے امن ضروری ہے، ملکی استحکام کے لیے امن ضروری ہے ، قومی وقار کے لیے امن ضروری ہے، اور امن کے بغیر ان میں سے کوئی مقصد بھی حاصل نہیں ہو سکتا۔ یہ ساری باتیں درست ہیں اور ہم جانتے ہیں کہ امن کے بغیر نہ ترقی ممکن ہے، نہ استحکام حاصل ہو سکتا ہے اور نہ ہی قومی وقار قائم ہو سکتا ہے۔ لیکن سوال یہ ہے کہ ان سب کاموں کے لیے تو امن ضروری ہے مگر امن کے لیے کیا چیز ضروری ہے؟ میں اصحاب فکر و دانش کو دعوت دینا چاہتا ہوں کہ وہ اس بات پر سنجیدگی سے غور کریں کہ امن کیسے قائم ہو سکتا ہے اور امن کے لیے کیا ضروری ہے؟</p>
<p>میں یہ عرض کرتا ہوں کہ امن کے لیے انصاف ضروری ہے اس لیے کہ انصاف کے بغیر کسی بھی سطح پر امن کا قیام نہیں ہو سکتا، انصاف ہوگا تو امن ہوگا اور اگر انصاف نہیں ہوگا تو امن کسی قیمت پر قائم نہیں ہو سکے گا۔ کسی شہر کی بات ہو یا ملک و قوم کا معاملہ ہو، اقوام عالم کے باہمی روابط ہوں یا امن عالم کی بات ہو، ہر دائرہ میں اور ہر سطح پر اصول یہی ہے کہ انصاف ہوگا تو امن ہوگا ورنہ امن کا خواب پورا نہیں ہو سکے گا۔</p>
<p>انصاف کے تقاضوں میں سے ایک بڑا تقاضا یہ ہوتا ہے کہ قانون سب کے لیے یکساں ہو اور قانون کے نفاذ میں کسی فرد یا طبقے کو تحفظ اور استثنا حاصل نہ ہو اور جناب نبی اکرم صلی اللہ علیہ وسلم نے اس کی طرف بطور خاص توجہ دلائی ہے۔ فاطمہ مخزومیہ کا واقعہ مشہور ہے کہ بنو مخزوم کی خاتون فاطمہ نے چوری کی، جرم ثابت ہوگیا اور آنحضرتؒ نے اس کا ہاتھ کاٹنے کا حکم صادر فرما دیا۔ اس پر خاندان والوں کو تشویش ہوئی کہ اس سے پورے خاندان کی بے عزتی ہوگی، فاطمہ کا ہاتھ کٹا تو بنو مخزوم جیسے خاندان کی ناک کٹ جائے گی، اس لیے جناب نبی کریمؐ سے سفارش کرنے کا فیصلہ کیا گیا اور سفارش کے لیے حضرت اسامہ بن زیدؓ کا انتخاب کیا گیا جن کے بارے میں کہا جاتا ہے کہ ’’کان حب رسول اللہ صلی اللہ علیہ وسلم‘‘ وہ نبی اکرمؐ کے چہیتے نوجوان تھے، منہ بولے بیٹے کے بیٹے تھے، حضورؐ کی گود میں پرورش پائی تھی اور آپؐ کی خصوصی شفقتیں سمیٹنے والوں میں سے تھے۔ حضرت اسامہؓ نے جناب نبی اکرمؐ کی خدمت میں سفارش کی تو آپؐ نے سخت غصہ اور ناراضگی کا اظہار فرمایا اور ڈانٹ دیا کہ ’’اتشفع فی حد من حدود اللہ؟‘‘ کیا اللہ تعالٰی کی حدود کے بارے میں سفارش کر رہے ہو؟ اس موقع پر آنحضرتؐ نے وہ تاریخی جملہ ارشاد فرمایا کہ خدا کی قسم اگر میری بیٹی فاطمہ بھی چوری کرے تو اس کا ہاتھ بھی کاٹ دوں گا۔</p>
<p>بخاری شریف کی روایت کے مطابق جناب رسول اللہ صلی اللہ علیہ وسلم نے صرف اسامہ بن زیدؓ کو ڈانٹنے پر اکتفا نہیں کیا بلکہ مسجد نبویؐ میں اس مسئلہ پر عمومی خطاب بھی فرمایا اور اس خطاب میں لوگوں کو خبردار کیا کہ تم سے پہلے قومیں اس وجہ سے برباد ہوتی رہی ہیں کہ کوئی عام اور غریب شخص جرم کرتا تھا تو اس کو سزا دی جاتی تھی لیکن اگر کوئی وی آئی پی اور بڑا شخص جرم کا مرتکب ہوتا تو وہ سزا سے بچ جایا کرتا تھا۔ قانون کے نفاذ میں یہ فرق اور تفاوت قوموں کی تباہی کے اسباب میں سے ہے اور جناب نبی اکرمؐ نے اپنی امت کو اس سے خبردار کرتے ہوئے فرمایا کہ جب بھی کسی قوم اور معاشرے میں قانون کے یکساں نفاذ کا ماحول نہیں رہے گا وہاں فساد پھیلے گا اور قوم تباہی سے دوچار ہو جائے گی۔</p>
</div></div><div><h2>۲۲ ستمبر ۲۰۲۰ء</h2><div class='tweet-content'><p>عسکری قیادت کا کہنا ہے کہ فوج کا سیاست سے کوئی تعلق نہیں ہے، جبکہ اپوزیشن جماعتوں کا موقف ہے کہ کوئی بالاتر قوت قومی سیاست کو جمہوریت کے ٹریک پر نہیں آنے دے رہی۔ اس صورت میں سیاسی اور عسکری دونوں قیادتوں کی ذمہ داری بنتی ہے کہ وہ اس بالاتر قوت کی نشاندہی اور نقاب کشائی کریں جو مسلسل سات عشروں سے اسلامی جمہوریہ پاکستان کو اسلام، جمہوریت اور خودمختاری کے دائرے میں شامل ہونے سے روکے ہوئے ہے۔ </p>
</div></div><div><h2>۲۳ ستمبر ۲۰۲۰ء</h2><div class='tweet-content'><p>ہم میں سے ہر فرد، طبقے، ادارے اور حلقے کو دستور پاکستان اور قراردادِ مقاصد کے ساتھ اپنی کمٹمنٹ اور طرزعمل کا جائزہ لینا چاہیے کیونکہ اس کے بغیر ہم ملک و قوم کے لیے کوئی مؤثر کردار ادا نہیں کر پائیں گے۔ </p>
</div></div><div><h2>۲۴ ستمبر ۲۰۲۰ء</h2><div class='tweet-content'><p>ملتان میں تحفظ ناموس صحابہ کرامؓ و اہل بیت عظامؓ ریلی کے اسٹیج پر اجتماعی دینی قیادت کو دیکھ کر بے حد خوشی ہوئی۔ قومی و دینی جدوجہد بالخصوص قومی خودمختاری، نفاذ اسلام، تحفظ ختم نبوت، اور تحفظ ناموس صحابہؓ و اہل بیتؓ کی اصل ضرورت یہی ہے۔ اللہ پاک تسلسل اور استقامت نصیب فرمائیں، آمین ثم آمین۔</p>
</div></div><div><h2>۲۵ ستمبر ۲۰۲۰ء</h2><div class='tweet-content'><p>دینی مدارس کے بارے میں مغرب کا ایجنڈا ہے کہ وہ دینی تعلیم کے امتیازی کردار کی بجائے ’’قومی دھارے‘‘ کے عنوان سے اس تعلیمی سسٹم میں گم ہو جائیں جس کی بنیاد مغربی فکر و فلسفہ پر ہے۔ مگر قرآن و سنت علم و فکر کے زندہ سرچشمے ہیں جن کے سوتے کبھی خشک نہیں ہوتے، مغرب کو یہ حقیقت سامنے رکھنا ہی ہو گی۔</p>
</div></div><div><h2>۲۶ ستمبر ۲۰۲۰ء</h2><div class='tweet-content'><p>ملک میں سیاسی بے یقینی، باہمی بے اعتمادی، اور خلفشار کا جو ماحول نظر آ رہا ہے اس کی اصل وجہ دستور پاکستان سے بے اعتنائی اور روزافزوں بیرونی مداخلت ہے۔ ملکی سلامتی اور سیاسی استحکام کے لیے اس سے بہرحال چھٹکارا حاصل کرنا ہو گا۔ اللہ تعالٰی ہم سب کو اس کی توفیق سے نوازیں، آمین یا رب العالمین۔</p>
</div></div><div><h2>۲۷ ستمبر ۲۰۲۰ء</h2><div class='tweet-content'><p>مختلف مکاتب فکر کے مشترکہ علمی و فکری فورم ’’ملی مجلس شرعی پاکستان‘‘ نے وقف املاک اور اداروں کے حوالے سے پارلیمنٹ کے منظور کردہ حالیہ قانون کا وسیع تناظر میں جائزہ لینے اور مختلف مکاتب فکر کے سرکردہ رہنماؤں کے ساتھ اجتماعی مشاورت کے اہتمام کا فیصلہ کیا ہے۔ ملی مجلس شرعی پاکستان کے صدر مولانا زاہد الراشدی، سیکرٹری جنرل ڈاکٹر محمد امین، اور مولانا عبد الرؤف فاروقی نے آج لاہور میں ایک ملاقات کے دوران اس قانون کو دینی مدارس کے آزادانہ کردار کو ختم کرنے کی عالمی مہم کا حصہ قرار دیتے ہوئے دینی مدارس کے وفاقوں اور دیگر قائدین سے اس سلسلہ میں مشترکہ موقف طے کرنے کی اپیل کی ہے، اور یکم اکتوبر کو ایک اہم مشاورت کے اہتمام کا پروگرام طے کیا ہے، ان شاء اللہ تعالٰی۔</p>
</div></div><div><h2>۲۸ ستمبر ۲۰۲۰ء</h2><div class='tweet-content'><p>ایسٹ انڈیا کمپنی اور برطانوی حکومت سے پہلے متحدہ ہندوستان میں ہزاروں دینی مدارس موجود و مصروف عمل تھے، جن پر قبضہ کرنے کی بجائے وقف قوانین تبدیل کر دیے گئے تھے، اور اس کے نتیجے میں مدارس اپنے وجود اور کردار سے محروم ہوگئے تھے۔ آج پھر وہی تجربہ دہرایا جا رہا ہے، اس کے بروقت ادراک کی ضرورت ہے۔</p>
</div></div><div><h2>۲۹ ستمبر ۲۰۲۰ء</h2><div class='tweet-content'><p>۱۸۵۷ء کے بعد ہمارے ہاں دینی تعلیم کے نظام کا بیشتر حصہ مسجد کی چٹائیوں، محلہ کی روٹیوں اور اساتذہ کی بے لوث تدریسی خدمات پر چلتا رہا ہے۔ جس کی برکات و ثمرات ابھی تک روحانی اور فکری طور پر ہمارے پشتیبان ہیں۔ حالات کا رخ دیکھ کر یوں محسوس ہو رہا ہے کہ شاید ہمیں اسی دور میں واپس جانا پڑے گا۔ اصحابِ عزیمت کو اس کے لیے بہرحال ذہنی طور پر تیار رہنا چاہیے۔ </p>
</div></div><div><h2>۳۰ ستمبر ۲۰۲۰ء</h2><div class='tweet-content'><p>نیکی اور ثواب کسے کہتے ہیں اور یہ جو دس، بیس، سو، ہزار نیکیاں ملنے کی بات کی جاتی ہے، ان میں عملاً ملتا کیا ہے؟ ایک صاحب نے یہی سوال کیا تو میں نے عرض کیا کہ یہ آخرت کی کرنسی ہے، اس لیے کہ جس طرح دنیا میں ہمارے معاملات اور لین دین ڈالر، یورو، پونڈ، ریال، درہم اور روپے کے ذریعے طے پاتے ہیں اور ہم ان کرنسیوں کے تبادلے سے اپنے معاملات نمٹاتے ہیں، اسی طرح آخرت میں ہمارے معاملات، نیکیوں اور گناہوں کے تبادلے سے طے پائیں گے۔ وہاں ڈالر، ریال اور روپیہ نہیں چلے گا بلکہ کسی بھی شخص کے ساتھ لین دین نمٹانے کے لیے یا نیکیاں دینا پڑیں گی اور یا اس کے گناہ اپنے سر لینے پڑیں گے۔ اس لیے نیکی اور گناہ دونوں آخرت کی کرنسیاں ہیں۔ ایک پازیٹو ہے اور دوسری نیگیٹو ہے اور انہی کے ذریعے ہمارے آخرت کے معاملات نمٹائے جائیں گے۔ ہم دنیا کے کسی ملک میں جاتے ہیں تو جانے سے پہلے وہاں کی کرنسی کا انتظام کرتے ہیں تاکہ وہاں صحیح طور پر وقت گزار سکیں، اسی طرح آخرت کے دور میں داخل ہونے سے پہلے ہمیں وہاں کی زیادہ سے زیادہ کرنسی کا بندوبست کر لینا چاہیے تاکہ وہاں کی زندگی بہتر ہو سکے۔ (ایشیا اسلامک سنٹر، ہیوسٹن، ٹیکساس، امریکہ میں خطاب ۔ ۳۰ جولائی ۲۰۱۰ء)</p>
</div></div>
			</main>
			</body>
			</html>
			