
			<!DOCTYPE html>
			<html>
			<head>
				<title>
				 October 2020
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>October 2020</h1>
			<main id='tweets'>
				<div><h2>یکم اکتوبر ۲۰۲۰ء</h2><div class='tweet-content'><p>افغان راہنما جناب عبداللہ عبداللہ نے گزشتہ روز اسلام آباد میں پاکستان کے سرکردہ علماء کرام سے ملاقات کے دوران مختلف امور پر اظہار خیال کیا ہے۔ وہ ان دنوں ’’امارت اسلامیہ افغانستان‘‘ کے ساتھ مذاکرات کے لیے سرگرم عمل ہیں۔ ان مذاکرات کی ضرورت و اہمیت سے انکار نہیں بشرطیکہ ان کا مقصد افغانستان کی خودمختاری کے ساتھ جہاد افغانستان کے منطقی تقاضوں کی تکمیل اور افغان قوم کی ملی حمیت اور اسلامی تشخص کی پاسداری ہو۔ ورنہ وقت اور صلاحیتوں کے ضیاع کے سوا کچھ حاصل ہوتا نظر نہیں آتا۔ </p>
</div></div><div><h2>۲ اکتوبر ۲۰۲۰ء</h2><div class='tweet-content'><p>ایک اور بات جناب نبی اکرم صلی اللہ علیہ وسلم نے یہ فرمائی کہ ’’المفسدون بین الأحبۃ‘‘ دوستوں کے درمیان فساد ڈالنے والے برے لوگوں میں شمار ہوتے ہیں۔ یہ بھی ایک معاشرتی بیماری ہے کہ چند دوست اکٹھے محبت و اعتماد کے ساتھ رہ رہے ہیں، اگر کوئی آدمی ان کے درمیان غلط فہمیاں ڈال کر ان کی دوستی کو دشمنی میں بدل دیتا ہے تو وہ بہت بری حرکت کا مرتکب ہوتا ہے۔ اسی طرح ایک خاندان محبت و اعتماد کے ساتھ زندگی بسر کر رہا ہے اور کوئی شخص دخل دے کر ان کی محبت و اعتماد کی فضا کو خراب کر دیتا ہے تو وہ کوئی اچھا کا م نہیں کر رہا۔ محبت و اعتماد کی فضا خاندانوں میں ہو، دوستوں میں ہو، مشترکہ کام کرنے والوں میں ہو، اس میں فساد ڈالنے والوں کو جناب رسول اللہؐ نے برے لوگوں میں شمار کیا ہے۔ (ماہنامہ نصرۃ العلوم ۔ نومبر ۲۰۱۲ء)</p>
</div></div><div><h2>۳ اکتوبر ۲۰۲۰ء</h2><div class='tweet-content'><p>سوسائٹی کے مستحق، معذور، اور نادار افراد کی ضروریات کا خیال رکھنے اور ان پر خرچ کرنے کی روایت شروع سے چلی آ رہی ہے۔ مگر اسلام نے زکوٰۃ کے عنوان سے اسے فرض قرار دیا ہے، اسے ضرورتمندوں کا حق بتایا ہے، اس کی کم از کم حد مقرر کی ہے، اور ادا نہ کرنے کو جرم کہا ہے۔ </p>
</div></div><div><h2>۴ اکتوبر ۲۰۲۰ء</h2><div class='tweet-content'><p>مولانا فضل الرحمان کے متحدہ اپوزیشن کا سربراہ منتخب ہونے سے ۱۹۷۷ء کی یاد تازہ ہو گئی ہے جب ان کے والد گرامی حضرت مولانا مفتی محمودؒ نو سیاسی و دینی جماعتوں پر مشتمل ’’پاکستان قومی اتحاد‘‘ کے سربراہ منتخب ہوئے تھے اور انہوں نے ملک گیر عوامی ’’تحریک نظام مصطفٰی‘‘ صلی اللہ علیہ وسلم کی قیادت فرمائی تھی۔ اللہ تعالٰی مولانا فضل الرحمان کو اپنے عظیم والد کی روایات اور جدوجہد کو قائم رکھنے کی توفیق سے نوازیں، آمین یا رب العالمین۔</p>
</div></div><div><h2>۵ اکتوبر ۲۰۲۰ء</h2><div class='tweet-content'><p>عسکری قیادت نے چند روز قبل واضح کیا تھا کہ فوج کا سیاست سے کوئی تعلق نہیں ہے۔ جبکہ میاں نواز شریف صاحب کا کہنا ہے کہ ان کا مقابلہ وزیر اعظم سے نہیں، انہیں لانے والوں سے ہے۔ اس کے بعد وزیراعظم کا یہ ارشاد سامنے آیا ہے کہ اپوزیشن کا معاملہ فوج کے ساتھ ہے۔ میں یہ سمجھنے کی کوشش کر رہا ہوں کہ وزیر اعظم کس کی تائید فرما رہے ہیں؟ کیا کوئی دوست راہنمائی فرما سکیں گے؟</p>
</div></div><div><h2>۶ اکتوبر ۲۰۲۰ء</h2><div class='tweet-content'><p>ملک میں امن، استحکام اور ترقی کے لیے ہر شہری، ہر طبقہ اور ہر ادارے کو دستور کے مطابق اپنی حدود، دائرہ کار اور فرائض کا ادراک حاصل کر کے خود کو اس کا پابند بنانا ہو گا۔ دوسروں کو پابند اور خود کو مستثنٰی رکھنے کی عمومی روش ہمارے مسائل کی اصل وجہ ہے، اس کو تبدیل کیے بغیر اصلاح ممکن ہی نہیں ہے۔</p>
</div></div><div><h2>۷ اکتوبر ۲۰۲۰ء</h2><div class='tweet-content'><p>برطانیہ کے معروف نومسلم دانشور ڈاکٹر یحییٰ برٹ نے ایک موقع پر لندن میں ورلڈ اسلامک فورم کے سیمینار سے خطاب کرتے ہوئے کہا تھا کہ مغرب کو اسلام کی دعوت دینے کے لیے شاہ ولی اللہ محدث دہلویؒ کی زبان میں بات کرنا ہو گی جو روایت، درایت اور وجدانیات کے متوازن امتزاج سے عبارت ہے۔</p>
</div></div><div><h2>۸ اکتوبر ۲۰۲۰ء</h2><div class='tweet-content'><p>دنیا میں اس وقت اصل حکمرانی اقوام متحدہ کی چھتری تلے بین الاقوامی معاہدات کے عنوان سے سلامتی کونسل میں ویٹو پاور رکھنے والے پانچ ملکوں کی ہے، ان کی مرضی کے خلاف کوئی ملک آزادی کے ساتھ کچھ بھی کرنے کی پوزیشن میں نہیں ہے۔ اس حقیقت کو سمجھے بغیر آزادی کی کوئی محنت آگے نہیں بڑھ سکتی۔</p>
</div></div><div><h2>۹ اکتوبر ۲۰۲۰ء</h2><div class='tweet-content'><p>اپوزیشن کے متحدہ محاذ کی قیادت مولانا فضل الرحمان کے سپرد ہونے پر امریکی حکمرانوں کی طرف سے تحفظات کے اظہار کا مطلب یہ ہے کہ اب امریکہ ہماری سیاسی جماعتوں کی قیادتیں بھی اپنی مرضی کی مسلط کرنا چاہتا ہے، جو ہماری مسلسل فدویانہ پالیسیوں کا منطقی نتیجہ ہے، اس کا جائزہ اب لینا ہی ہو گا۔</p>
</div></div><div><h2>۱۰ اکتوبر ۲۰۲۰ء</h2><div class='tweet-content'><p>دنیا کے ہر ملک میں کسی بھی شہری کی ہتکِ عزت کو قانونًا جرم قرار دیا گیا ہے، مگر اسی حق کا عالمی سطح پر حضرات انبیاء کرام علیہم السلام اور قومی ماحول میں صحابہ کرام و اہل بیت عظام رضوان اللہ علیہم اجمعین کے لیے مطالبہ کیا جائے تو انسانی حقوق کے علمبرداروں کو کیوں سانپ سونگھ جاتا ہے؟</p>
</div></div><div><h2>۱۱ اکتوبر ۲۰۲۰ء</h2><div class='tweet-content'><p>مولانا ڈاکٹر محمد عادل خان کی شہادت کی المناک خبر پورے ملک کے اہل دین کے لیے صدمہ و رنج کا باعث ہے، انا للہ و انا الیہ راجعون۔ وہ ہماری دینی قیادت کا ابھرتا ہوا روشن ستارہ تھے جن سے علماء کرام اور دینی کارکنوں کی بہت سی امیدیں وابستہ تھیں، اللہ تعالٰی ان کے درجات جنت میں بلند فرمائیں، آمین۔</p>
</div></div><div><h2>۱۲ اکتوبر ۲۰۲۰ء</h2><div class='tweet-content'><p>آج گوجرانوالہ میں ’’عظمتِ صحابہؓ و اہل بیتؓ کانفرنس‘‘ کی بھرپور کامیابی پر تمام دوستوں کو مبارکباد دیتے ہوئے اللہ تعالٰی کی بارگاہ میں سجدۂ شکر بجا لانے کے بعد کانفرنس کے تمام شرکاء، منتظمین، معزز مہمانان گرامی، کارکنان اور معاونین کا شکریہ ادا کرتا ہوں کہ ان سب کے تعاون سے یہ کانفرنس کامیابی سے ہمکنار ہوئی۔ اس کے ساتھ ہی ضلعی انتظامیہ اور ڈپٹی کمشنر صاحب کے تعاون پر ان کا بھی شکر گزار ہوں۔ اللہ تعالیٰ سب کو جزائے خیر سے نوازیں اور کانفرنس کے مقاصد میں بھی کامیابی عطا فرمائیں، آمین یا رب العالمین۔</p>
</div></div><div><h2>۱۴ اکتوبر ۲۰۲۰ء</h2><div class='tweet-content'><p>اسلامی نظریاتی کونسل کے چیئرمین ڈاکٹر قبلہ ایاز صاحب کا یہ بیان خصوصی توجہ کا مستحق ہے کہ مقدس شخصیات کے ناموس کے تحفظ کے لیے قانون سازی اور پارلیمنٹ کے منظور کردہ وقف املاک قانون کا جائزہ لیا جا رہا ہے۔ ڈاکٹر صاحب کے بیان کا خیرمقدم کرتے ہوئے دینی حلقوں، علمی مراکز اور اصحابِ فکر و دانش سے گزارش ہے کہ وہ ان دونوں معاملات میں سنجیدگی کے ساتھ اپنی آرا اور تجاویز پیش کریں اور اجتماعی موقف کا اہتمام کریں، یہ وقت کا اہم ترین ملی تقاضا ہے۔</p>
</div></div><div><h2>۱۶ اکتوبر ۲۰۲۰ء</h2><div class='tweet-content'><p>روزنامہ اسلام لاہور سے ۱۷ ستمبر ۲۰۰۳ء کی خبر کے مطابق ملائیشیا کے وزیر اعظم مہاتیر محمد نے کوالالمپور میں نوجوان مسلمان راہنماؤں کی بین الاقوامی کانفرنس سے خطاب کرتے ہوئے کہا ہے کہ مسلمانوں کو جدید ترین ہتھیاروں کی تیاری کے لیے مہارت اور ٹیکنالوجی حاصل کرنی چاہیے۔ انہوں نے کہا کہ مسلمانوں کو مغربی ترقی تک پہنچنا ہوگا تاکہ انہیں اسلام کی تضحیک اور تمسخر اڑانے سے روکا جا سکے۔ انہوں نے کہا کہ مسلمانوں کو مذہب کے علاوہ سائنس کی تعلیم بھی حاصل کرنی چاہیے، ہمیں جدید ہتھیاروں، ٹینکوں، جنگی بحری جہازوں، جنگی طیاروں اور راکٹوں کی ضرورت ہے، ان ہتھیاروں سے دشمن کے دلوں میں خوف پیدا ہو سکتا ہے اور ہمارا دفاع ہو سکتا ہے۔ انہوں نے کہا کہ دشمن کے دلوں میں دھاک بٹھانا قرآن کریم کا حکم ہے اگر وہ مضبوط بن جائیں تو دشمن ان پر حملہ نہیں کریں گے لیکن اس وقت مسلمان مضبوط نہیں ہیں اسی وجہ سے ان میں مایوسی اور غصہ ہے اور وہ دہشت گردی کی کاروائیاں کرتے ہیں۔</p>
<p>جہاں تک مہاتیر محمد کے مذکورہ خیالات کا تعلق ہے وہ ہر مسلمان کے دل کی آواز ہیں اور ہمارے خیال میں موصوف اس وقت دنیا کے واحد مسلم حکمران ہیں جو انتہائی جرأت اور حوصلہ کے ساتھ مسلمانوں کے جذبات کی ترجمانی کر رہے ہیں اور مختلف مواقع پر انہوں نے سنگین خطرات مول لے کر ہی ملت اسلامیہ کے مفادات کی جرأتمندانہ نمائندگی کی ہے۔ لیکن بدقسمتی سے دنیا کے باقی مسلم حکمران ان کی خیال انگیز باتوں کی طرف توجہ نہیں دے رہے اور ملت اسلامیہ کے مفادات و جذبات کی ترجمانی کرنے کی بجائے عالم اسلام میں مغربی مفادات کے ترجمان و محافظ بنے ہوئے ہیں۔</p>
<p>مہاتیر محمد ملائیشیا میں طویل عرصہ حکمران رہنے کے بعد چند ہفتوں تک ریٹائر ہو رہے ہیں اور اقتدار کے آخری ایام میں مسلمانوں کے مختلف طبقات کے اجتماعات منعقد کر کے انہیں ان کی ذمہ داریوں کی طرف توجہ دلا رہے ہیں، ہم سمجھتے ہیں کہ یہ بات ان کے درد دل اور خلوص کی ترجمانی کرتی ہے اس لیے عالم اسلام کے تمام طبقات بالخصوص مسلم حکمرانوں کو ان کی باتوں کی طرف سنجیدگی کے ساتھ توجہ کرنی چاہیے۔</p>
<p>(ماہنامہ نصرۃ العلوم، گوجرانوالہ ۔ اکتوبر ۲۰۰۳ء)</p>
</div></div><div><h2>۱۸ اکتوبر ۲۰۲۰ء</h2><div class='tweet-content'><p>پارلیمنٹ کے منظور کردہ وقف املاک قانون کو دینی جماعتیں اور مدارس کے وفاق جس ہلکے پھلکے انداز میں لے رہے ہیں اس کا مطلب یہ ہے کہ یا تو وہ اس کا پوری طرح ادراک نہیں کر پائے یا پھر ذہنی طور پر ۱۸۵۷ء کے بعد والی صورتحال کو ایک بار پھر قبول کرنے کے لیے تیار ہیں۔ ’’آگے آگے دیکھیے ہوتا ہے کیا‘‘</p>
</div></div><div><h2>۱۸ اکتوبر ۲۰۲۰ء</h2><div class='tweet-content'><p>ربیع الاول کے آغاز کے ساتھ ہی جناب نبی اکرم صلی اللہ علیہ وسلم کے تذکرہ مبارکہ کا سلسلہ زیادہ اہتمام کے ساتھ شروع ہو جاتا ہے۔ یہ ذکر مبارک باعثِ برکت و رحمت ہونے کے ساتھ ساتھ راہنمائی کے لیے ہماری سب سے بڑی ضرورت بھی ہے۔ اللہ تعالٰی ہم سب کو زیادہ سے زیادہ برکتیں سمیٹنے کی توفیق سے نوازیں، آمین یا رب العالمین۔</p>
</div></div><div><h2>۲۰ اکتوبر ۲۰۲۰ء</h2><div class='tweet-content'><p> یہ آٹھ دس سال جو آپ کو پڑھنے کے لیے ملے ہیں ان کو غنیمت سمجھیں اور پڑھائی کے علاوہ اور کاموں کی طرف دھیان نہ دیں۔ باقی کاموں کے لیے ساری زندگی پڑی ہے، یہ دور آپ کا تعلم کا دور ہے، سیکھنے کا دور ہے، تربیت کا دور ہے اور تیاری کا دور ہے۔ ان اوقات کو انہی کاموں میں صرف کریں اور یاد رکھیں کہ اس دوران اگر کوئی کمی رہ گئی تو وہ ساری زندگی اسی طرح رہے گی، نہ اس کمی کو دور کرنے کا موقع ملے گا اور نہ ہی اس کے لیے آپ کے پاس فرصت ہو گی۔</p>
<p>میں اپنا ذاتی تجربہ عرض کرنا چاہتا ہوں کہ میں نے بحمد اللہ تعالیٰ آٹھ دس سال مدرسہ کے ماحول میں گزارے ہیں، اس دور میں وفاق کی درجہ بندی ہمارے ہاں نہیں ہوتی تھی اور کتابوں کی ترتیب سے ہی پڑھا جاتا تھا۔ میں کسی جھجھک کے بغیر آپ سے عرض کرتا ہوں کہ جن فنون میں دورانِ تعلیم کمزوری رہ گئی ہے بخدا چالیس سالہ تدریسی دور میں بھی اسے ختم نہیں کر سکا۔ نہ مصروفیات میں سے اس کے لیے وقت نکل سکا ہے اور نہ ہی اس کے مواقع میسر آتے ہیں۔ اس لیے طلبہ سے عرض ہے کہ اس تعلیمی دورانیہ کو پوری توجہ اور ہمت و صبر کے ساتھ تعلیمی محنت میں صرف کریں تاکہ صحیح ’’مُلا‘‘ بن کر دین و قوم کی صحیح خدمت کر سکیں،۔ (دارالعلوم مدنیہ، ماڈل ٹاؤن، بہاولپور ۔ ۹ جنوری ۲۰۱۱ء)</p>
</div></div><div><h2>۲۱ اکتوبر ۲۰۲۰ء</h2><div class='tweet-content'><p>میرے نزدیک فکرِ اقبالؒ کا اصل المیہ یہی ہے اور اس کا حل آج بھی یہی ہے کہ اقبالؒ اور انور شاہؒ مل کر بیٹھیں اور قدیم اور جدید ایک دوسرے کی نفی کرنے کی بجائے ایک دوسرے کا وجود اور ضرورت تسلیم کرتے ہوئے باہمی مشاورت اور اشتراک کے ساتھ امت مسلمہ کی علمی و فکری راہ نمائی کریں۔ اقبالؒ کے تصورِ اجتہاد کے سب پہلوؤں سے اتفاق نہ ہونے کے باوجود میں اسے ایک ایجنڈا تصور کرتے ہوئے اس پر علمی و تحقیقی کام کو آج کی ایک اہم ضرورت سمجھتا ہوں اور امت مسلمہ کی صحیح سمت راہ نمائی کے لیے قدیم و جدید کے متوازن امتزاج کو وقت کا ایک ناگزیر تقاضا تصور کرتا ہوں۔ (روزنامہ پاکستان، لاہور ۔ ۹ دسمبر ۲۰۱۲ء)</p>
</div></div><div><h2>۲۳ اکتوبر ۲۰۲۰ء</h2><div class='tweet-content'><p>افغان راہنما انجینئر حکمت یار صاحب کا یہ کہنا سنجیدہ توجہ کا طالب ہے کہ افغانستان میں امن کے لیے موجودہ حکومت کو مستعفی ہونا چاہیے اور یکطرفہ بمباری جاری رکھتے ہوئے صرف طالبان سے جنگ بندی کے مطالبہ کا کوئی جواز نہیں ہے۔</p>
<p>تمام متعلقہ اداروں اور حلقوں کو اس پر غور کرنا چاہیے اور کوئی یکطرفہ امن فارمولا افغانستان پر مسلط کرنے سے گریز کرنا چاہیے۔ </p>
</div></div><div><h2>۲۳ اکتوبر ۲۰۲۰ء</h2><div class='tweet-content'><p>جناب نبی کریم صلی اللہ علیہ وسلم کی سیرت طیبہ کا جس پہلو سے بھی تذکرہ کیا جائے باعثِ برکت و سعادت ہے۔ مگر انسانی معاشرے کی ضروریات و مشکلات کو سامنے رکھ کر سیرتِ مبارکہ سے راہنمائی حاصل کرنا اور شخصی، خاندانی اور معاشرتی مسائل کا حل تلاش کرنا ہماری سب سے بڑی ضرورت ہے جس پر خاص توجہ درکار ہے۔</p>
</div></div><div><h2>۲۴ اکتوبر ۲۰۲۰ء</h2><div class='tweet-content'><p>دستور و قانون کی بالادستی اور عملداری کی بات سب ہی کرتے ہیں مگر اپنی اپنی تعبیر و تشریح کے دائرے میں اور گروہی ترجیحات و صوابدید کے ساتھ۔ جب تک ان خود ساختہ دائروں سے دستبردار ہو کر دستور کی اصل اساس قرآن و سنت کی حاکمیت عملاً تسلیم نہیں کریں گے دستور و قانون کی بالادستی قائم نہیں ہو سکتی۔</p>
</div></div><div><h2>۲۵ اکتوبر ۲۰۲۰ء</h2><div class='tweet-content'><p>ترک صدر جناب رجب اردوان نے فرانسیسی صدر کے بارے میں جو بات کہی وہ مغرب کو برداشت نہیں ہوئی، مگر دنیا بھر کے تمام مسلمانوں سے تقاضہ کیا جا رہا ہے کہ حضرات انبیاء کرام علیہم السلام بالخصوص سرور کائنات صلی اللہ علیہ وسلم کے بارے میں مغرب جو کچھ کہتا پھرے اسے اس کا حق سمجھ کر نہ صرف برداشت کیا جائے بلکہ اس کی ہاں میں ہاں بھی ملائی جائے۔ یہ مغربی فکر و دانش کا ’’نقطۂ عروج‘‘ ہے۔ فیا للعجب و یا للاسف۔</p>
</div></div><div><h2>۲۶ اکتوبر ۲۰۲۰ء</h2><div class='tweet-content'><p>متحدہ اپوزیشن نے تو کوئٹہ کے عظیم الشان جلسہ میں مولانا فضل الرحمان کی قرارداد کی صورت میں فرانس کے افسوسناک گستاخانہ طرزعمل پر قوم کے جذبات کی ترجمانی کر دی ہے، مگر حکومت کا کام بیان دینا نہیں عملی اقدامات کرنا ہے، جس کا نہ صرف پاکستانی قوم کو بلکہ پورے عالم اسلام کو شدت سے انتظار ہے۔</p>
</div></div><div><h2>۲۷ اکتوبر ۲۰۲۰ء</h2><div class='tweet-content'><p>دارالعلوم زبیریہ دیر کالونی پشاور میں مولانا رحیم اللہ حقانی کے درس مشکوٰۃ کے دوران بم دھماکہ بدترین دہشت گردی ہے، اس کی جس قدر مذمت کی جائے کم ہے۔ پس پردہ اس قسم کی مذموم حرکتیں کرنے والے ملک و قوم کے دشمن ہیں، ان کو بے نقاب کر کے قانون کی زد میں لانا ریاستی اداروں کی ذمہ داری ہے۔ اللہ تعالیٰ شہداء کو جنت الفردوس میں اعلیٰ مقام سے نوازیں، خاندانوں کو صبر جمیل عطا فرمائیں، اور ان بدترین دشمنوں کی حرکات سے ملک و قوم کی حفاظت فرمائیں، آمین یا رب العالمین۔</p>
</div></div><div><h2>۲۸ اکتوبر ۲۰۲۰ء</h2><div class='tweet-content'><p>’’ہم ویٹی کن کو اس مرحلہ میں یہ مشورہ دینا چاہیں گے کہ وہ شاخوں اور پتوں پر وقت ضائع کرنے کی بجائے درخت کے اصل تنے اور جڑ کی طرف توجہ دے اور خدا، رسول اور آخرت کے بنیادی عقیدہ کی طرف نئی نسل کو واپس لانے کی کوئی صورت نکالے، اس کے بغیر نفسانی خواہشات کو شیطان کا جال بننے سے بچانا ممکن ہی نہیں ہے۔ مگر اس کے لیے اصل اور خالص آسمانی تعلیمات کی طرف رجوع کرنا ہو گا جن کی نمائندگی اس وقت صرف قرآن کریم اور جناب نبی اکرم صلی اللہ علیہ وسلم کی سنت مبارکہ کر رہی ہے۔ لیکن کیا مسیحی دنیا کی مذہبی قیادت اپنی نوجوان نسل کو شیطانی اثرات کے دائرے سے نکالنے کے لیے اس حقیقت ثابتہ کی طرف توجہ دینے کے لیے تیار ہو گی؟‘‘ (ماہنامہ نصرۃ العلوم، گوجرانوالہ ۔ فروری ۲۰۰۸)</p>
</div></div><div><h2>۳۰ اکتوبر ۲۰۲۰ء</h2><div class='tweet-content'><p>بوسنیا کے بحران کے دوران ایک اخباری انٹرویو میں محترمہ بے نظیر بھٹو مرحومہ نے بڑی حسرت کے ساتھ کہا تھا کہ ’’اب تو کوئی اوتومان ایمپائر (خلافت عثمانیہ) بھی نہیں ہے جس کے پاس ہم اپنے مسائل لے کر جا سکیں‘‘۔ یہ حسرت دن بدن بڑھتی جا رہی ہے اور خلافتِ اسلامیہ کی ضرورت و اہمیت کا بڑھتا ہوا احساس عالمِ اسلام کی دینی و علمی قیادتوں سے اپنی ترجیحات پر نظرثانی کا تقاضا کر رہا ہے۔</p>
</div></div><div><h2>۳۰ اکتوبر ۲۰۲۰ء</h2><div class='tweet-content'><p>فرانس میں گستاخانہ خاکوں کی اشاعت پر اقوام متحدہ کے نمائندے نے تشویش کا اظہار کیا ہے جو درست مگر کافی نہیں ہے۔ اقوام متحدہ کی ذمہ داری ہے کہ حضرات انبیاء کرام علیہم السلام کی اہانت کو بین الاقوامی سطح پر جرم قرار دلوانے کے لیے باقاعدہ قانون سازی کا اہتمام کرے، محض لیپاپوتی سے کام نہیں چلے گا۔ </p>
</div></div><div><h2>۳۱ اکتوبر ۲۰۲۰ء</h2><div class='tweet-content'><p>جناب سرور کائنات صلی اللہ علیہ وسلم کی ولادت باسعادت کے حوالے سے ۱۲ ربیع الاول کو دنیا بھر کے مسلمانوں نے اپنے اپنے انداز میں جس محبت و عقیدت کا اظہار کیا ہے وہ ہر سال ہوتا ہے اور مسلمانوں کے جذبات و محبت کو سمجھنے کے لیے کافی ہے۔ اس کے باوجود اگر مغرب یہ سمجھتا ہے کہ وہ مسلمانوں کے عقیدہ و ایمان کو متاثر کر سکتا ہے تو فی الواقع مغرب کی فکر و دانش کے سائیکالوجی ٹیسٹ کی ضرورت ہے، ورنہ مغرب اس طرح اپنا اور مسلمانوں کا وقت ضائع کرتا رہے گا۔ </p>
</div></div>
			</main>
			</body>
			</html>
			