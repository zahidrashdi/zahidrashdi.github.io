
			<!DOCTYPE html>
			<html>
			<head>
				<title>
				 November 2020
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>November 2020</h1>
			<main id='tweets'>
				<div><h2>یکم نومبر ۲۰۲۰ء</h2><div class='tweet-content'><p>مولانا فضل الرحمان کی ہر بات کی تائید ضروری نہیں ہے مگر موجودہ حالات میں ان کا یہ موقف اور جدوجہد ہماری قومی و ملی ضرورت ہے کہ دستور کی بالادستی اور عملداری بہرحال قائم ہونی چاہیے اور تمام ریاستی اداروں کو دستور کے دائرے میں اپنے فرائض سرانجام دینے چاہئیں۔</p>
</div></div><div><h2>۲ نومبر ۲۰۲۰ء</h2><div class='tweet-content'><p>تاریخ کے ایک اسکالر نے سوال کیا ہے کہ حالات کو کسی شیخ الہندؒ کی تلاش ہے تاخیر کیوں ہو رہی ہے؟ عرض کیا کہ ہو سکتا ہے کوئی شیخ الہندؒ کسی مولانا محمد علی جوہرؒ، مولانا ابو الکلام آزادؒ، مولانا عبید اللہ سندھیؒ، مولانا ظفر علی خانؒ، حکیم اجمل خانؒ، اور ڈاکٹر انصاریؒ کے انتظار میں ہو کہ سفر قافلہ مکمل ہونے پر ہی شروع ہوتا ہے۔ آج نہ صرف پاکستان کو بلکہ عالمِ اسلام اور امتِ مسلمہ کو اس قافلہ کے کردار کی ایک بار پھر ضرورت ہے، خدا کرے کہ ہمیں جلد یہ منظر دیکھنا نصیب ہو، آمین یا رب العالمین۔</p>
</div></div><div><h2>۳ نومبر ۲۰۲۰ء</h2><div class='tweet-content'><p>ہمیں دنیا بھر میں ایسے کمینے دشمنوں کا سامنا ہے جو ہمارے بزرگوں اور مقدس ہستیوں کی اعلانیہ توہین کرتے ہیں اور پھر اسے اپنا حق قرار دے کر کمینگی کی انتہا کر دیتے ہیں۔ جبکہ ہمارا واسطہ دنیا بھر میں ایسے مسلم حکمرانوں سے ہے جن کی اکثریت اسے اپنا مسئلہ ہی نہیں سمجھتی اور مغربی آقاؤں کو خوش کرنے کی کوشش میں رہتے ہیں۔ حالانکہ ناموس رسالتؐ کے تحفظ کا مسئلہ صرف علماء کرام اور تاجروں کا نہیں مسلم حکمرانوں کا بھی ہے۔ اور یہ ان کی ذمہ داری ہے کہ وہ اسلام اور مقدس شخصیات کے ناموس و حرمت کے لیے مشترکہ حکمت عملی اور لائحہ عمل طے کریں۔ (تحفظ ناموس رسالتؐ کے حوالہ سے گوجرانوالہ میں جی ٹی روڈ پر علماء کرام اور تاجروں کی مشترکہ احتجاجی ریلی سے خطاب)</p>
</div></div><div><h2>۴ نومبر ۲۰۲۰ء</h2><div class='tweet-content'><p>ناموس رسالتؐ کے تحفظ کی جدوجہد کا اصل محاذ بین الاقوامی ادارے ہیں کہ توہین رسالت کو ان سے جرم قرار دلوایا جائے۔ جس کی بنیادی ضرورت عالمی سطح پر بریفنگ، لابنگ اور ذہن سازی ہے، مگر اس کے لیے سرکاری یا پرائیویٹ طور پر کوئی فورم متحرک دکھائی نہیں دیتا اور یہی ہماری اصل پرابلم ہے۔</p>
</div></div><div><h2>۶ نومبر ۲۰۲۰ء</h2><div class='tweet-content'><p>خوشاب میں توہین رسالت کے عنوان سے مبینہ طور پر ایک مسلمان بینک مینیجر کا قتل انتہائی افسوسناک اور قابل مذمت ہے۔ قانون کو ہاتھ میں لینا غلط ہے اور کسی مسلمان کو ناموس رسالت کی آڑ میں ذاتی طور پر انتقام کا نشانہ بنانا اس سے بھی زیادہ مذموم عمل ہے۔ اور اس سے ان عناصر کے موقف کو قوت ملتی ہے جو قانون کے غلط استعمال کو بہانہ بنا کر توہین رسالت پر موت کی سزا کے قانون کو ختم کرانے کے درپے ہیں۔ اگر خدانخواستہ ایسا ہو گیا تو اس کی ذمہ داری بہرحال مسلکی تعصب میں اشتعال انگیزی کا رنگ دینے والے رہنماؤں پر ہو گی۔ </p>
</div></div><div><h2>۶ نومبر ۲۰۲۰ء</h2><div class='tweet-content'><p>جدید علوم اور سائنسی تحقیقات کسی ایک مقام پر رکنے والی چیز نہیں ہے، اس کے نتائج آج سے ایک صدی قبل اور تھے، نصف صدی قبل اس سے مختلف ہو گئے تھے، آج ان سے بھی مختلف ہیں، اور آج سے نصف صدی بعد ان میں اور زیادہ فرق نمودار ہو چکا ہوگا۔ جبکہ وحی اپنے ایمانی حقائق اور بنیادی اخلاقیات کے حوالہ سے جس موقف پر دو ہزار سال قبل قائم تھی آج بھی اسی پر قائم ہے اور اب سے دو ہزار سال بعد بھی اس کا موقف وہی ہوگا۔ اس لیے اسے دن بدن نئے رخ اور مختلف نتائج سے روشناس ہونے والے جدید علوم کے تابع نہیں کیا جا سکتا۔ اس کشمکش میں تو جدید علوم کو ہی بالآخر وحی الٰہی کی بالادستی کے سامنے جھکنا ہوگا کہ دونوں کا فطری مقام یہی ہے۔ </p>
</div></div><div><h2>۷ نومبر ۲۰۲۰ء</h2><div class='tweet-content'><p>امریکہ کے صدارتی انتخابات کے بعد نتائج قبول کرنے یا نہ کرنے کے حوالے سے جو صورتحال پیدا ہو گئی ہے یہ وہی ہے جو امریکہ خود گزشتہ نصف صدی سے ترقی پذیر ممالک میں پوری پلاننگ کے ساتھ کرتا آ رہا ہے اور بجا طور پر اس عربی محاورے کا مصداق ہے کہ ’’من حفر بیرا لاخیہ فقد وقع فیہ‘‘ (جس نے اپنے بھائی کے لیے کنواں کھودا وہ خود اس میں گرے گا)</p>
</div></div><div><h2>۸ نومبر ۲۰۲۰ء</h2><div class='tweet-content'><p> راقم الحروف جب پنڈال میں داخل ہوا تو گوجرانوالہ کے اپنے محلہ ہی کے کچھ نوجوان مل گئے جو اپنے ٹھکانے پر لے گئے، وہاں لے جا کر بیٹھا تو حضرت مولانا جمشید صاحب اپنے مخصوص انداز میں دنیا بھر سے آئے ہوئے لاکھوں مسلمانوں سے مخاطب تھے اور یہ نکتہ سمجھا رہے تھے کہ انسانی زندگی کی گاڑی اپنے صحیح رخ پر اسی وقت چلے گی جب اسے کائنات کے خالق و مالک اور خود انسان کو تخلیق کرنے والی ذات ’’اللہ تعالیٰ‘‘ کی مرضی اور احکام کے مطابق چلایا جائے گا۔ انہوں نے اس سلسلہ میں مثال دی کہ ریل کا انجن بہت طاقتور ہے اور بہت سے ڈبوں کو کھینچ کر دوڑتا ہے لیکن وہ اتنا وزن لے کر اسی وقت دوڑے گا جب وہ اس پٹڑی پر چلے گا جو اس کے لیے بچھائی گئی ہے۔ اور اگر اسے اس پٹڑی سے ہٹ کر چلانے کی کوشش کی جائے گی تو وہ اپنا کام سرانجام نہیں دے سکے گا۔ اسی طرح انسانی زندگی بھی اللہ تعالیٰ کے مقرر کردہ خطوط پر اسی کے پیغمبر صلی اللہ علیہ وسلم کی ہدایات کے مطابق چلے گی تو کامیابی کے ساتھ اپنی منزل کو پہنچے گی اور اگر اللہ تعالیٰ اور اس کے رسول کی ہدایات کی پٹڑی سے اتار کر اسے چلایا جائے گا تو فساد اور خرابی کے سوا کوئی نتیجہ برآمد نہیں ہوگا۔ (روزنامہ اوصاف، اسلام آباد ۔ ۱۷ نومبر ۱۹۹۹ء)</p>
</div></div><div><h2>۹ نومبر ۲۰۲۰ء</h2><div class='tweet-content'><p>صدر ٹرومین نے اپنے خط میں شاہ عبد العزیز والی سعودی عرب سے کہا تھا کہ وہ عربوں سے اسرائیل کو تسلیم کرانے اور فلسطین کی تقسیم کے بارے میں اقوام متحدہ کی قرارداد کو قبول کرانے کے لیے اپنا اثر و رسوخ استعمال کریں، ورنہ سعودی عرب کے ساتھ امریکہ کے تعلقات متاثر ہو سکتے ہیں، اور اقوام متحدہ کی قراردادوں کو تسلیم نہ کرنے والوں پر مختلف ممالک متحد ہو کر فوج کشی بھی کر سکتے ہیں۔ اس کے جواب میں سعودی عرب کے فرمانروا اور شہزادہ عبد اللہ کے والد محترم ملک عبد العزیز آل سعود نے ٹرومین کو لکھا تھا کہ:</p>
<p>’’فلسطین کی جنگ کوئی پرانی جنگ نہیں جیسا کہ آپ کا خیال ہے۔ بلکہ یہ اس کے اصل حقدار عرب قوم اور ان صہیونی جنگجوؤں کے درمیان جاری لڑائی ہے جو فلسطینیوں کی چاہت کے علی الرغم عالمی سلامتی کے قیام کا دعویٰ کرنے والے چند ایک ملکوں کی مدد سے اپنا قبضہ جمانے کی کوشش میں ہیں۔ نیز فلسطین کو تقسیم کرنے کی منظور کردہ قرارداد، جس کو مختلف ملکوں سے منظور کروانے میں آپ کا رول نمایاں رہا ہے، محض ظلم و نا انصافی پر مبنی ایسی قرارداد ہے جس کو ابتدا ہی سے تمام عرب ممالک نے، نیز ان ملکوں نے بھی رد کر دیا ہے جو حق کا ساتھ دے رہے ہیں۔ لہٰذا حالیہ لڑائی کے ذمہ دار عرب نہیں جس پر آپ ہمیں محتاط ہونے کا مشورہ دے رہے ہیں۔‘‘</p>
<p>امریکی صدر ٹرومین کے نام سعودی فرمانروا ملک عبد العزیز آل سعود کا یہ خط دس ربیع الثانی ۱۳۶۷ھ (فروری ۱۹۴۸ء) کا تحریر کردہ ہے۔ دونوں خطوط کا اردو ترجمہ مالیر کوٹلہ (بھارت) کے جریدہ ماہنامہ دارالسلام نے نومبر ۲۰۰۱ء کی اشاعت میں شائع کیا تھا اور ہم نے بھی اسے ماہنامہ الشریعہ گوجرانوالہ کے جنوری ۲۰۰۲ء کے شمارہ میں شائع کر دیا ہے۔</p>
</div></div><div><h2>۱۰ نومبر ۲۰۲۰ء</h2><div class='tweet-content'><p>فرانسیسی مصنوعات کا بائیکاٹ ہماری ملّی حمیت کا تقاضہ ہے جو محبتِ رسول صلی اللہ علیہ وسلم سے سرشار ہر مسلمان کی ذمہ داری ہے۔ مگر اس میں یہ احتیاط بھی ضروری ہے کہ کوئی غیر متعلقہ فرم بلاوجہ اس کی زد میں نہ آ جائے جیسا کہ ’’لو برانڈ بسکٹس‘‘ کے بارے میں پہلے یہ سامنے آیا کہ یہ فرانسیسی کمپنی ہے مگر اسلامی یونیورسٹی اسلام آباد اور جامعہ علوم اسلامیہ بنوری ٹاؤن کراچی کے ذمہ دار حضرات کی تحقیق میں بتایا گیا ہے کہ ایسا نہیں ہے اور اس فرم کا فرانس سے تعلق نہیں ہے۔ ایسے معاملات میں انتہائی احتیاط کی ضرورت ہے کہ غیر متعلقہ کمپنیوں کو تحقیق کے بغیر فرانسیسی تجارتی اداروں کی فہرست میں شامل کرنے سے گریز کیا جانا چاہیے۔ بہرحال غیرتِ ایمانی کا تقاضہ ہے کہ فرانسیسی تجارت کا بھرپور بائیکاٹ کر کے ایمانی جذبات کا اظہار کیا جائے اور ایسا کرنے والے مسلمان تبریک کے مستحق ہیں۔</p>
</div></div><div><h2>۱۱ نومبر ۲۰۲۰ء</h2><div class='tweet-content'><p>اسلامی نظریاتی کونسل کے آئندہ چیئرمین کے لیے بعض دوستوں کی طرف سے میرے نام کی تجویز سوشل میڈیا میں گردش کر رہی ہے۔ اس اعتماد اور حسن ظن پر ان کا شکرگزار ہوں مگر میں ایسے مناصب کے ’’ایس او پیز‘‘ میں فٹ نہیں بیٹھتا، اس لیے گزارش ہے کہ اس تجویز کو یہیں ڈراپ کر دیا جائے، جزاکم اللہ۔</p>
</div></div><div><h2>۱۲ نومبر ۲۰۲۰ء</h2><div class='tweet-content'><p>نومنتخب امریکی صدر جوبائیڈن کا کہنا ہے کہ وہ امریکہ کا احترام بحال کرائیں گے۔ بہت اچھی بات ہے مگر اس کے ساتھ وہ اعتماد کو بھی شامل کر لیں اور اس کے لیے سابق امریکی صدور جارج واشنگٹن، تھامس جیفرسن اور ابراھام لنکن کے موقف و کردار کو مشعلِ راہ بنا لیں تو یہ کام مشکل نہیں ہے۔</p>
</div></div><div><h2>۱۳ نومبر ۲۰۲۰ء</h2><div class='tweet-content'><p>جب تک دستور کی بالادستی اور عملداری کے لیے سب ادارے اور طبقات سنجیدہ نہیں ہوتے قومی مشکلات و مسائل کے حل کی کوئی صورت نکلنے والی نہیں، اگر ہم فی الواقع مشکلات کے بھنور سے نکلنا چاہتے ہیں تو اس حقیقت کو تسلیم کرنا ہی ہوگا ورنہ خدانخواستہ اسی طرح اندھیرے میں ٹامک ٹوئیاں مارتے رہیں گے۔</p>
</div></div><div><h2>۱۴ نومبر ۲۰۲۰ء</h2><div class='tweet-content'><p>مظلوم کشمیریوں پر بڑھتے ہوئے مظالم اور جبر و تشدد میں مسلم حکمرانوں کی بے حسی اور ہماری سیاست کاری کا حصہ بھی کم نہیں ہے۔ ہم اسے مسلمانوں اور پاکستان کا مسئلہ سمجھنے کی بجائے کشمیریوں کا مسئلہ قرار دے کر ڈیل کر رہے ہیں اور یہی سارے الجھاؤ کی جڑ ہے۔</p>
</div></div><div><h2>۱۵ نومبر ۲۰۲۰ء</h2><div class='tweet-content'><p>ایک طرف دنیا بھر کے مسلمانوں سے کہا جا رہا ہے کہ وہ جمہوریت اور سیاست کا راستہ اختیار کریں جبکہ دوسری طرف انہیں کہا جاتا ہے وہ سیاست میں مذہب کی بات نہ کریں گویا اصل مسئلہ سیاست و جمہوریت کے فروغ کا نہیں بلکہ اسلام کو روکنے کا ہے جیسا کہ آسٹریلیا کے حالیہ قانون سے ظاہر ہوتا ہے۔</p>
</div></div><div><h2>۱۶ نومبر ۲۰۲۰ء</h2><div class='tweet-content'><p>تحریک لبیک پاکستان کے کارکنوں پر تشدد قابل مذمت ہے۔ (۱) تحفظ ناموس رسالتؐ (۲) تحفظ ناموس صحابہ کرامؓ و اہل بیت عظامؓ (۳) اور دستور پاکستان کی بالادستی کی تحریکات ہماری ملی جدوجہد کا حصہ ہیں، ان کے ساتھ یک جہتی کا اظہار دینی تقاضوں میں سے ہے۔</p>
</div></div><div><h2>۱۷ نومبر ۲۰۲۰ء</h2><div class='tweet-content'><p>جمہوریت کا مقصد یہ بتایا جاتا ہے کہ اکثریت کی رائے معلوم کرکے اس کے مطابق ملک کا نظام اور حکومت تشکیل دی جائے مگر کسی ملک کے عوام اسلامی نظام اور حکومت کے حق میں اکثریتی رائے دے دیں تو یہی جمہوریت اس کی راہ میں رکاوٹ بن جاتی ہے- اس سے "جمہوریت" کا اصل ایجنڈا معلوم کیا جا سکتا ہے۔</p>
</div></div><div><h2>۱۸ نومبر ۲۰۲۰ء</h2><div class='tweet-content'><p>علماء کے ۲۲ متفقہ دستوری نکات ۱۹۵۱ء اور دستور پاکستان ۱۹۷۳ء میں عوام کی حاکمیت کی بجائے اللہ تعالٰی کی حاکمیت اعلیٰ کو بنیاد بنایا گیا اور پارلیمنٹ کو قرآن و سنت کا پابند قرار دیا گیا ہے۔ یہ اگر جمہوریت ہے تو آمنا وصدقنا، مگر پاکستان کا ’’حکمران طبقہ‘‘ اسے قبول کرنے پر راضی نہیں۔</p>
</div></div><div><h2>۱۹ نومبر ۲۰۲۰ء</h2><div class='tweet-content'><p>کرونا کی نئی لہر تشویشناک ہے اور انسانی جان و صحت کا تحفظ ناگزیر ہے۔ اس سلسلہ میں ماہرین صحت اور متعلقہ محکموں کی ہدایات کی پابندی کا حتی الوسع اہتمام کرنا ضروری ہے اور دوسروں کو بھی اس طرف توجہ دلانی چاہیے۔</p>
</div></div><div><h2>۲۰ نومبر ۲۰۲۰ء</h2><div class='tweet-content'><p>علامہ خادم حسین رضوی صاحب کی وفات سب اھل دین کےلئے صدمہ کاباعث ھے انا للہ واناالیہ راجعون انہوں نے تحفظ ناموس رسالت وختم نبوت کے محاذ پر جس جرآت وحوصلہ اور صبر واستقامت کا مسلسل مظاہرہ کیا ھے وہ لائق رشک وپیروی ھے اللہ پاک جنت الفردوس میں اعلیٰ مقام سے نوازیں آمین یارب العالمین</p>
</div></div><div><h2>۲۱ نومبر ۲۰۲۰ء</h2><div class='tweet-content'><p>انسانی حقوق کی عالمی مہم اس وقت دو الجھنوں کا شکار دکھائی دیتی ہے۔ ایک یہ کہ مذہبی اقدار اور انسانی حقوق کو بلاوجہ ایک دوسرے کے مقابل کھڑا کر دیا گیا ہے۔ اور دوسری یہ کہ انسانی حقوق کا اطلاق اور عملداری نسلی، مذہبی اور علاقائی تعصبات و ترجیحات کی نذر ہو چکے ہیں، جو لمحۂ فکریہ ہے۔</p>
</div></div><div><h2>۲۲ نومبر ۲۰۲۰ء</h2><div class='tweet-content'><p>علامہ خادم حسین رضویؒ کا تاریخی جنازہ پاکستانی عوام کے والہانہ عشقِ رسولؐ کی علامت ہے، تحفظِ ختمِ نبوت و ناموسِ رسالتؐ کے سلسلہ میں فیصلہ کن عوامی ریفرنڈم کی حیثیت رکھتا ہے، اور پاکستان کی نظریاتی شناخت کے حوالہ سے عالمی و قومی حلقوں کو اپنے طرز عمل پر نظرِثانی کی دعوت دے رہا ہے۔</p>
</div></div><div><h2>۲۳ نومبر ۲۰۲۰ء</h2><div class='tweet-content'><p>فرانسیسی حکومت کی طرف سے مسلمانوں کے بارے میں جو اقدامات مبینہ طور پر سامنے آرہے ہیں وہ اس کے گستاخانہ طرز عمل پر ڈھٹائی کی علامت ہیں، اور اس کی وجہ او آئی سی اور بہت سی مسلمان حکمرانوں کی بے حسی بلکہ بے حمیتی ہے جس پر صدمہ اور افسوس کا اظہار ہی کیا جا سکتا ہے۔</p>
</div></div><div><h2>۲۴ نومبر ۲۰۲۰ء</h2><div class='tweet-content'><p>وفاقی وزیر انسانی حقوق محترمہ شیریں مزاری نے یہ کہہ کر ملت کے جذبات کی ترجمانی کی ہے کہ مغرب آزادی رائے کے نام پر منافقت کر رہا ہے، اسے فرانس کے صدر کی توہین برداشت نہیں ہے مگر رسول اللہ صلی اللہ علیہ وسلم کی اہانت کو آزادیٔ رائے قرار دیا جا رہا ہے۔</p>
</div></div><div><h2>۲۵ نومبر ۲۰۲۰ء</h2><div class='tweet-content'><p>زیادتی کے مجرموں کو نامرد کر دینے کا قانون اہلِ علم کی سنجیدہ توجہ کا مستحق ہے اور اسلامی نظریاتی کونسل کی ذمہ داری بنتی ہے کہ وہ اس سلسلہ میں حکومت اور عوام کی راہنمائی کرے کہ کہیں یہ مجرم کے لیے توبہ و اصلاح کا دروازہ بند کرنے کے مترادف تو نہیں؟</p>
</div></div><div><h2>۲۶ نومبر ۲۰۲۰ء</h2><div class='tweet-content'><p>اسرائیل کو تسلیم کرنے کی بات بار بار چھیڑنے کا مقصد مسلمانوں کے جذبات کی شدت کو کم کرنے کے سوا کچھ نہیں ہے، مگر موجودہ صورتحال میں اسے تسلیم کرنا امتِ مسلمہ کے اجتماعی موقف سے دستبردار ہونے کے مترادف ہو گا اور فلسطینیوں سے بے وفائی ہو گی۔</p>
</div></div><div><h2>۲۷ نومبر ۲۰۲۰ء</h2><div class='tweet-content'><p>اللہ تعالیٰ اور ان کے رسول صلی اللہ علیہ وسلم کے احکام کی اطاعت اور اسلامی تعلیمات کے ساتھ بے لچک کمٹمنٹ کے بغیر ہمارے لیے کامیابی کا کوئی راستہ نہیں ہے۔ ہم اس میں جس قدر تاخیر اور ٹال مٹول کرتے رہیں گے معاملات کو مزید بگاڑنے کے سوا کچھ حاصل نہیں ہو گا۔</p>
</div></div><div><h2>۲۸ نومبر ۲۰۲۰ء</h2><div class='tweet-content'><p>کرونا کی دوسری لہر بھی کم تشویشناک نہیں ہے مگر باقی تمام شعبوں میں مناسب ایس او پیز کے ساتھ معمولات زندگی جاری رکھتے ہوئے صرف تعلیم کے شعبے کو معطل کر دینا قابلِ فہم نہیں ہے اور تعلیم کی اہمیت کو کم کرنے کے مترادف ہے جس پر بہرحال نظرثانی کی ضرورت ہے اور اس پر سنجیدہ توجہ درکار ہے۔</p>
</div></div><div><h2>۲۹ نومبر ۲۰۲۰ء</h2><div class='tweet-content'><p>دینی استقامت، علمی ثقاہت، حریتِ فکر، جہدِ مسلسل، اعتدال و توازن، اور روحانیت کا ذوق دیوبندیت کے امتیازات ہیں۔ اسی لیے عالمِ کفر اس سے خائف ہے کہ وہ دین کے ہر پہلو کی طرف متوجہ رہتی ہے اور کسی حالت میں بھی میدان نہیں چھوڑتی۔</p>
</div></div><div><h2>۳۰ نومبر ۲۰۲۰ء</h2><div class='tweet-content'><p>سودی نظام کے خاتمے کی جدوجہد دستوری تقاضا ہونے کے باوجود مسلسل کنفیوژن کا شکار ہے، اسی سے دستور کے دیگر شرعی تقاضوں کا حال معلوم کیا جا سکتا ہے اور ہمارے ہاں دستور کی بالادستی اور عملداری کی اہمیت کا صحیح طور پر اندازہ ہوتا ہے جو ہم سب کے لیے لمحہ فکریہ ہے۔</p>
</div></div>
			</main>
			</body>
			</html>
			