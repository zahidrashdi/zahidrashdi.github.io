
			<!DOCTYPE html>
			<html>
			<head>
				<title>
				 August 2022
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>August 2022</h1>
			<main id='tweets'>
				<div><h2>۲ اگست ۲۰۲۲ء</h2><div class='tweet-content'><p>قومی مسائل کے حل کا اس کے سوا کون سا راستہ ہو سکتا ہے کہ تمام طبقات اور ادارے دین و شریعت اور ان کی عملداری کی ضمانت دینے والے دستور کی پاسداری کرتے ہوئے اپنے فرائض و حقوق میں توازن لانا شروع کر دیں۔</p>
</div></div><div><h2>۴ اگست ۲۰۲۲ء</h2><div class='tweet-content'><p>شعر و خطابت اُس دور میں ابلاغ کے مؤثر ترین ذرائع تھے جنہیں رسول اللہ صلی اللہ علیہ وسلم نے اسلام کے دفاع اور دعوت کیلئے بھرپور طریقے سے استعمال کیا۔ آج ہمیں انہی مقاصد کیلئے ابلاغ کے اِس دور کے مؤثر ترین ذرائع اختیار کرنا ہوں گے۔</p>
</div></div><div><h2>۵ اگست ۲۰۲۲ء</h2><div class='tweet-content'><p>امام حرم الشیخ صالح بن حمید حفظہ اللہ تعالیٰ کے ایک خطبہ پر صہیونی میڈیا کی چیخ و پکار بتا رہی ہے کہ انہوں نے ملتِ اسلامیہ کے موقف و جذبات کی بھرپور ترجمانی فرمائی ہے جس پر وہ امت کے شکریہ و تبریک کے مستحق ہیں اللہ تعالٰی انہیں جزائے خیر سے نوازیں آمین</p>
</div></div><div><h2>۷ اگست ۲۰۲۲ء</h2><div class='tweet-content'><p>گوجرانوالہ کے ایک کمشنر ہوتے تھے غلام مرتضیٰ پراچہ صاحب ان سے میری اچھی علیک سلیک تھی، ایک دفعہ بے تکلفی سے کہنے لگے مولوی صاحب! اگر میری سیٹ پر بٹھانے کیلئے آپ کے پاس بندہ ہے تو نفاذِ شریعت کی بات کریں ورنہ اپنا اور لوگوں کا وقت ضائع نہ کریں</p>
<p>؎ صلائے عام ہے یارانِ نکتہ داں کیلئے</p>
</div></div><div><h2>۸ اگست ۲۰۲۲ء</h2><div class='tweet-content'><p>سیدنا امام حسین رضی اللہ تعالیٰ عنہ کی جدوجہد نااہلی کے خلاف تھی کہ جس کو وہ خلافت کا اہل نہیں سمجھتے تھے اس کی بیعت سے انکار کر دیا۔ راہنمائی کے اس آئینے میں ہم بھی اپنے سیاسی فیصلوں کا جائزہ لے سکتے ہیں۔</p>
</div></div><div><h2>۱۰ اگست ۲۰۲۲ء</h2><div class='tweet-content'><p>سیدنا حضرت فاروق اعظمؓ اور سیدنا حضرت امام حسینؓ کے تذکرہ کا اصل مقصد یہ ہونا چاہیے کہ عدل و انصاف اور سادگی پر مبنی نظام کے قیام کی کوشش کی جائے اور تعیش و تکلفات، پروٹوکول و پرسٹیج، اور قانون و نظم سے بالا ہونے کے اس ماحول سے نجات کیلئے ہر قسم کی قربانی دی جائے۔</p>
</div></div><div><h2>۱۱ اگست ۲۰۲۲ء</h2><div class='tweet-content'><p>وطنِ عزیز پون صدی گزر جانے کے باوجود جغرافیائی طور پر بھی نامکمل ہے اور اپنے قیام کے مقاصد کے حوالے سے بھی۔ یومِ آزادی ہمیں اپنے بزرگوں کی محنت اور قربانیوں کی یاد دلاتے ہوئے پاکستان اور اس کے مقاصد کی تکمیل کا درس دیتا ہے، اللہ تعالیٰ ہم سب کو توفیق سے نوازیں، آمین یارب العالمین</p>
</div></div><div><h2>۱۲ اگست ۲۰۲۲ء</h2><div class='tweet-content'><p>عالمی معاہدات اور اداروں کے ذریعے جو بیرونی تسلط ہم پر قائم ہو چکا ہے اس کا تقاضہ ہے کہ جس طرح آزادی کے حصول کیلئے محنت کی گئی تھی اسی طرح آزادی کے تحفظ اور قومی خودمختاری کی بحالی کیلئے ہمہ گیر جدوجہد منظم کی جائے جس میں قوم کے تمام طبقات اپنا کردار ادا کریں۔</p>
</div></div><div><h2>۱۴ اگست ۲۰۲۲ء</h2><div class='tweet-content'><p>یہ وہ پاکستان ہے جس کے متعلق قائد اعظم نے فرمایا تھا کہ اس کا دستور قرآن ہوگا اور یہاں کا نظام اسلامی اصولوں پر استوار کیا جائے گا۔ اس اعلان پر علامہ شبیر احمد عثمانی اور مولانا ظفر احمد عثمانی کی قیادت میں ہزاروں علماء نے رائے عامہ کو بیدارومنظم کرنے کیلئے دن رات ایک کر دیا تھا۔</p>
</div></div><div><h2>۱۴ اگست ۲۰۲۲ء</h2><div class='tweet-content'><p>یومِ آزادی پر وزیر اعظم نے میثاقِ معیشت کی بات کی ہے جس نے اس سے قبل کئے جانے والے میثاقِ جمہوریت کا حشر یاد دلا دیا ہے جبکہ قوم کو اصل ضرورت میثاقِ شریعت کی ہے جو تمام مشکلات کا حل ہے۔</p>
</div></div><div><h2>۱۵ اگست ۲۰۲۲ء</h2><div class='tweet-content'><p>یہ ’’بے خبری‘‘ محض اتفاقی نہیں بلکہ ملک کے تعلیمی نظام و نصاب سے اسلام اور نظریۂ پاکستان کے بارے میں معلومات و مواد کو دھیرے دھیرے خارج کر کے اس کا ماحول پیدا کیا گیا ہے اور اس خود ساختہ ماحول میں آج کی نسل کے ذہنوں میں یہ سوال اٹھایا جا رہا ہے کہ نظریۂ پاکستان آخر کیا چیز ہے؟</p>
</div></div><div><h2>۱۶ اگست ۲۰۲۲ء</h2><div class='tweet-content'><p>ہمارے ہاں یہ رویہ پختہ ہوتا جا رہا ہے کہ کسی بھی مسئلہ پر کتنی ہی سنجیدہ بات کی جائے اس پر تبصرے یہی سامنے آتے ہیں کہ جی فلاں تو یہ کر رہا ہے اور فلاں تو یہ کہتا ہے۔ جس سے اصل بات گم ہو جاتی ہے بس فلاں فلاں ہی منظر پر رہتے ہیں۔</p>
</div></div><div><h2>۱۶ اگست ۲۰۲۲ء</h2><div class='tweet-content'><p>امریکی کانگریس کے سابق اسپیکر نیوٹ کنگرچ نے کہا تھا کہ جو مسلمان شریعت پر یقین رکھتے ہیں انہیں امریکہ سے نکال دیا جائے کیونکہ شریعت مغربی تہذیب سے مطابقت نہیں رکھتی۔ جبکہ ہمارے بعض دانشوروں کا کہنا ہے کہ اسلام اور مغرب کے درمیان کوئی تہذیبی کشمکش نہیں ہے محض مفادات کی جنگ ہے۔</p>
</div></div><div><h2>۱۷ اگست ۲۰۲۲ء</h2><div class='tweet-content'><p>پنجاب اسمبلی پرائیویٹ سود کی ممانعت کا بل منظور کرنے پر مبارکباد کی مستحق ہے مگر اصل ضرورت وفاقی شرعی عدالت کے فیصلہ کے خلاف سپریم کورٹ میں دائر اپیلیں واپس لے کر اس پر عملدرآمد کی راہ ہموار کرنے کی ہے۔</p>
</div></div><div><h2>۱۸ اگست ۲۰۲۲ء</h2><div class='tweet-content'><p>خلافتِ راشدہ سے لے کر خلافتِ عثمانیہ اور مغل سلطنت تک مساجد کے خطباء کو کبھی اس بات کا پابند نہیں کیا گیا  کہ وہ جمعۃ المبارک کے خطابات اور عمومی دینی بیانات میں سرکاری طور پر لکھی گئی تقاریر پڑھ کر سنائیں اور اپنی طرف سے کوئی بات نہ کریں، حتٰی کہ اکبر بادشاہ کے دور میں بھی نہیں۔</p>
</div></div><div><h2>۱۹ اگست ۲۰۲۲ء</h2><div class='tweet-content'><p>سیاست، معیشت، ٹیکنالوجی، عسکریت اور وسائل پر تصرف کی دوڑ میں ہم مغرب سے بہت پیچھے رہ گئے ہیں۔ اب صرف دین و ثقافت کا میدان ہے جس میں مغرب کو مطلوبہ کامیابی نہیں مل رہی اور اسے اعتراف ہے کہ وہ عام مسلمان کا خدا اور رسول کے ساتھ عقیدہ و محبت کا تعلق توڑنے میں کامیاب نہیں ہو پا رہا۔</p>
</div></div><div><h2>۲۰ اگست ۲۰۲۲ء</h2><div class='tweet-content'><p>اسلام دشمن قوتیں مستحکم، منظم اور متحد ہیں، ان کے وسائل مجتمع اور ترقی یافتہ ہیں اور ترجیحات طے شدہ ہیں۔ عالمِ اسلام منتشر اور غیر مستحکم ہے، اپنے وسائل پر اس کا کنٹرول نہیں، بیشتر حکومتیں دشمن کی مطیع ہیں، اور ترجیحات تو رہیں ایک طرف اس کے اہداف بھی واضح طور پر متعین نہیں ہیں۔</p>
</div></div><div><h2>۲۱ اگست ۲۰۲۲ء</h2><div class='tweet-content'><p>مسلسل بارشوں اور سیلاب کی تباہ کاریاں متاثرہ ہم وطنوں  کی فوری امداد کے ساتھ ساتھ بارگاہ ایزدی میں سربسجود ہونے اور گناہوں کی معافی مانگنے کی طرف بھی توجہ دلا رہی ہیں اللہ پاک ہم سب کو توفیق دیں، آمین یا رب العالمین۔</p>
</div></div><div><h2>۲۲ اگست ۲۰۲۲ء</h2><div class='tweet-content'><p>تمام احباب سیلاب سے متاثرہ خاندانوں کی بحالی اور امداد کے کاموں میں بڑھ چڑھ کر شریک ہوں اور اپنے علاقوں میں اس کے لئے منظم اور مربوط محنت کا اہتمام کریں، ایسے حالات میں متاثرین کی امداد نفلی عمرہ اور حج پر بھی ترجیح رکھتی ہے، اللہ تعالٰی جزائے خیر دیں، آمین۔</p>
</div></div><div><h2>۲۳ اگست ۲۰۲۲ء</h2><div class='tweet-content'><p>سابق امریکی صدر بل کلنٹن نے سعودی عرب کے دورے کے دوران ایک تقریب سے خطاب کرتے ہوئے کہا تھا کہ سعودی جب تک عقیدہ کی تعلیم دینا ترک نہیں کریں گے اور اپنے نصابِ تعلیم سے عقیدہ کی تلقین کا عنصر خارج نہیں کریں گے ’’دہشت گردی‘‘ کے خلاف عالمی مہم میں ان کی شرکت پر اعتماد قائم نہیں ہوگا۔</p>
</div></div><div><h2>۲۴ اگست ۲۰۲۲ء</h2><div class='tweet-content'><p>ریاستی اداروں کا احترام قومی تقاضہ ہے اور اس کا ماحول قائم رکھنا قوم کے ساتھ ساتھ خود ریاستی اداروں کی بھی ذمہ داری ہے، اللہ تعالٰی وطنِ عزیز کو ہر طرح کے خلفشار سے بچائے۔</p>
</div></div><div><h2>۲۵ اگست ۲۰۲۲ء</h2><div class='tweet-content'><p>سیلاب کی تباہ کاریوں کے ظاہری اسباب کا جائزہ لینے اور ان کے حوالے سے تحفظ کے اقدامات کرنے کے ساتھ ساتھ یہ بھی ضروری ہے کہ اس کے باطنی اسباب اور روحانی عوامل کی طرف توجہ دی جائے اور ان کو دور کرنے کے لیے بھی اسی قدر بلکہ اس سے زیادہ محنت کی جائے۔</p>
</div></div><div><h2>۲۵ اگست ۲۰۲۲ء</h2><div class='tweet-content'><p>اسلام اور مسلمانوں کے تشخص کے بارے میں مغرب کے زیراثر عالمی میڈیا کا رویہ غیرمتوقع نہیں ہے۔ کیونکہ وہ یہ بات اچھی طرح سمجھتے ہیں کہ مغرب نے آسمانی تعلیمات سے انحراف و بغاوت کے فلسفے پر مبنی جو ثقافت دنیا میں متعارف کرا رکھی ہے اس کی راہ میں اسلام ہی ایک مضبوط رکاوٹ ثابت ہو رہا ہے۔</p>
</div></div><div><h2>۲۷ اگست ۲۰۲۲ء</h2><div class='tweet-content'><p>سیلاب اور بارشوں سے تباہی کی جو صورتحال بن چکی ہے ہمیں اور معاملات پر بحث میں وقت صرف کرنے کی بجائے متاثرین کے تحفظ اور بحالی کے کاموں پر توجہ دینی چاہیے اور اپنی بساط کے مطابق جس قدر ہو سکے امداد کا بندوبست کرنا چاہیے، اللہ تعالیٰ ہم سب کو اس کی توفیق دیں۔</p>
</div></div><div><h2>۲۸ اگست ۲۰۲۲ء</h2><div class='tweet-content'><p>تمام باہم برسر پیکار سیاستدانوں سے اللہ کے نام پر درخواست ہے کہ آپس کی ’’تو تو میں میں‘‘ چند روز کیلئے روک دیں اور ساری توجہ سیلاب زدگان کی مدد اور بحالی پر مرکوز رکھیں، اللہ پاک سب کا بھلا کریں۔</p>
</div></div><div><h2>۳۱ اگست ۲۰۲۲ء</h2><div class='tweet-content'><p>سپریم کورٹ کے ایک اعلامیہ میں کہا گیا ہے کہ سوشل میڈیا پر اس کے نام پر جتنے بھی اکاؤنٹ ہیں سب جعلی ہیں اس کا اپنا کوئی اکاؤنٹ نہیں ہے۔ سوال یہ ہے کہ سوشل میڈیا کی بنیاد پر ایک دوسرے کے خلاف جو مقدمات درج کئے گئے ہیں ان کی قانونی پوزیشن ہے؟</p>
</div></div>
			</main>
			</body>
			</html>
			