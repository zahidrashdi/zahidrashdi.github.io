
			<!DOCTYPE html>
			<html>
			<head>
				<title>
				 May 2021
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>May 2021</h1>
			<main id='tweets'>
				<div><h2>یکم مئی ۲۰۲۱ء</h2><div class='tweet-content'><p>ارباب علم و دانش کا ایک نمایاں طبقہ ہر دور میں موجود رہا ہے اور اب بھی ہے جو اختلافی مسائل اور مذہبی تنازعات پر بحث کے دوران سنجیدگی اور متانت کا دامن ہاتھ نہیں چھوڑتے اور اسی وجہ سے ان کے علمی اور تحقیقی اندازِ گفتگو کے مثبت اثرات و نتائج بھی سامنے آتے ہیں۔</p>
</div></div><div><h2>۲ مئی ۲۰۲۱ء</h2><div class='tweet-content'><p>نبی اکرم صلی اللہ علیہ وسلم نے حجۃ الوداع کے موقع پر یہ اعلان فرمایا تھا کہ ’’کل امر الجاھلیۃ موضوع تحت قدمی‘‘ جاہلیت کی تمام قدریں آج میرے پاؤں کے نیچے ہیں۔ مگر آج جاہلیت کی وہ ساری قدریں ایک بار پھر کلچر، تمدن اور سولائزیشن کے عنوان کے ساتھ انسانی سماج کا حصہ بن گئی ہیں۔</p>
</div></div><div><h2>۳ مئی ۲۰۲۱ء</h2><div class='tweet-content'><p>آج کے بالادست نظامِ تجارت کی بنیاد مارکیٹ کی طلب پر ہے کہ لوگ نشہ آور مضر صحت اشیاء کا تقاضہ کر دیں تو وہ بھی جائز ہو جاتی ہیں۔ جبکہ اسلام نے جائز و ناجائز اور حلال و حرام کا فیصلہ انسانی اخلاقیات، حقیقی ضروریات اور اخروی نفع کو سامنے رکھتے ہوئے کیا ہے۔</p>
</div></div><div><h2>۴ مئی ۲۰۲۱ء</h2><div class='tweet-content'><p>پاکستان کا قیام ایک مثالی مسلم معاشرہ کی تشکیل کیلئے عمل میں لایا گیا تھا اور اس سلسلہ میں قائد اعظم محمد علی جناح مرحوم سمیت بانیانِ پاکستان کے واضح اعلانات تاریخ کا انمٹ حصہ ہیں جن میں قرآن و سنت کی بالادستی اور اسلام کے عادلانہ نظام کے نفاذ کو پاکستان کی منزل قرار دیا گیا ہے۔</p>
</div></div><div><h2>۵ مئی ۲۰۲۱ء</h2><div class='tweet-content'><p>ان حالات میں ہمارا سب سے پہلا فریضہ توبہ و استغفار کرتے ہوئے اپنی بداعمالیوں کا احساس اجاگر کرنے اور اپنی زندگیوں کو بدلنے کا ہے اور ’’امر بالمعروف و نہی عن المنکر‘‘ کے ذریعے معاشرے میں دین کی طرف عمومی رجوع کا ماحول پیدا کرنے کا ہے۔</p>
</div></div><div><h2>۶ مئی ۲۰۲۱ء</h2><div class='tweet-content'><p>مغربی دانشور اسلام کو عرب تہذیب کی ترقی یافتہ شکل اور آنحضرت ﷺ کو عربوں کا نبی کہہ کر اسلام کا دائرہ محدود کرنے کی کوشش میں مصروف ہیں، اس تناظر میں بیت المقدس کو عرب و عجم کے حوالہ سے پیش کرنا اسلام کی آفاقیت اور بیت المقدس کے ساتھ دنیا بھر کے مسلمانوں کے تعلق و عقیدت کی نفی ہے۔</p>
</div></div><div><h2>۷ مئی ۲۰۲۱ء</h2><div class='tweet-content'><p>’‘تبلیغی جماعت‘‘ اسلام کی عمومی دعوت اور مسلمانوں کو اسلامی اعمال پر واپس لانے کی سب سے منظم اور وسیع عوامی جدوجہد ہے جو اقتدار کی کشمکش اور سیاست کے جھمیلوں سے الگ تھلگ رہتے ہوئے خاموشی اور تسلسل کے ساتھ اپنے کام میں مگن ہے۔</p>
</div></div><div><h2>۸ مئی ۲۰۲۱ء</h2><div class='tweet-content'><p>آج ہمارے پاس افرادی قوت موجود ہے، وسائل میسر ہیں، اور ارباب فہم و دانش کی بھی کمی نہیں، پھر ہم کیوں سرگرداں ہیں اور ہمیں اپنا راستہ اور منزل کیوں دکھائی نہیں دیتے؟ اصل بات یہ ہے کہ ہم نے رب ذوالجلال کے در پر سر جھکانے اور دین و ملت کی خاطر سب کچھ قربان کر دینے کی ادا بھلا دی ہے۔</p>
</div></div><div><h2>۹ مئی ۲۰۲۱ء</h2><div class='tweet-content'><p>اسلام نے کمائی کے ذرائع بھی محدود کیے ہیں کہ فلاں ذریعۂ آمدن جائز اور فلاں ناجائز ہے، اور خرچ کے مقامات بھی واضح کیے ہیں کہ فلاں جگہ خرچ کرنا جائز اور فلاں جگہ ناجائز ہے، اور یہی اسلامی معیشت و تجارت کا بنیادی دائرہ ہے۔</p>
</div></div><div><h2>۱۰ مئی ۲۰۲۱ء</h2><div class='tweet-content'><p>رسول اللہ ﷺ کا ارشاد ہے کہ ایک مسلمان دوسرے مسلمان کا بھائی ہے، جو نہ خود اس پر ظلم کرتا ہے اور نہ کسی دوسرے کے ظلم کیلئے تنہا چھوڑتا ہے (بخاری) نبی اکرم ﷺ نے فرمایا کہ تم نیکی کا حکم ضرور دیتے رہنا، برائی سے ضرور منع کرتے رہنا، اور ظلم کرنے والے کو ظلم سے ضرور روکنا (ترمذی)</p>
</div></div><div><h2>۱۱ مئی ۲۰۲۱ء</h2><div class='tweet-content'><p>صحابہ کرامؓ کے حسن ذوق کی انتہا یہ ہے کہ انہوں نے رسول اللہ ﷺ کی اجتماعی و معاشرتی زندگی کی تفصیلات کے ساتھ ساتھ نجی و ذاتی زندگی کی جزئیات بھی روایت کی ہیں جنہیں محدثین کرامؒ نے حدیث کے مستقل ابواب کی صورت میں جمع کر کے قیامت تک کیلئے امت مسلمہ کی رہنمائی کا اہتمام کر دیا ہے۔</p>
</div></div><div><h2>۱۲ مئی ۲۰۲۱ء</h2><div class='tweet-content'><p>توبہ کی قبولیت کی ایک علامت بعض بزرگوں نے یہ بتائی ہے کہ اگر توبہ سے زندگی میں عملی تبدیلی آئی ہے تو یہ قبولیت کی نشانی ہے۔ اللہ کرے کہ یہ رمضان المبارک ہمارے لیے حقیقی رحمتوں اور برکتوں کا باعث ہو، توبہ و استغفار کا ذریعہ بنے، اور ہماری زندگیوں میں خوشگوار تبدیلی کا سبب بن جائے۔</p>
</div></div><div><h2>۱۳ مئی ۲۰۲۱ء</h2><div class='tweet-content'><p>حضرت علی کرم اللہ وجہہ کا ارشاد ہے ’’کل یوم لا یعصی اللہ فیہ عز و جل فھو لنا عید‘‘ جو دن اللہ تعالیٰ کی نافرمانی کے بغیر گزر جائے وہ ہمارے لیے عید کا دن ہے۔ علامہ محمد اقبال رحمہ اللہ کا کہنا ہے ’’عیدِ آزاداں شکوہِ ملک  و دیں‘‘ آزاد لوگوں کی عید ملک اور دین کے وقار و رعب میں ہے۔</p>
</div></div><div><h2>۱۴ مئی ۲۰۲۱ء</h2><div class='tweet-content'><p>گلوبلائزیشن، انٹرنیٹ اورسوشل میڈیا کے اس دور میں دنیا بھر کی ثقافتیں آپس میں مدغم اورعقائد ونظریات گڈمڈ ہو رہے ہیں، اس کے پیش نظر اگر فسق وبدعت اور شرک وکفر کے فیصلے روایتی فرقہ بندی کے دائروں کی بجائے مسلّمہ عقائد ونظریات کی بنیاد پرہوں تو اس سے وحدتِ امت کی راہ ہموار ہوسکتی ہے۔</p>
</div></div><div><h2>۱۶ مئی ۲۰۲۱ء</h2><div class='tweet-content'><p>اقوام متحدہ کی طرف سے اسرائیل کی طے کردہ سرحدات اور ہیں، اس کے زیر قبضہ علاقے کی حدود کچھ اور دکھائی دیتی ہیں، کسی ضابطے کی پروا کیے بغیر پورے فلسطین میں دندناتے پھرنے سے اس کی سرحدوں کا نقشہ بالکل اور نظر آتا ہے، جبکہ ریکارڈ پر موجود ’’عظیم تراسرائیل‘‘ کا نقشہ ان سب سے مختلف ہے۔</p>
</div></div><div><h2>۱۷ مئی ۲۰۲۱ء</h2><div class='tweet-content'><p>فلسطین میں یہودی آبادکاری کو روکنے کیلئے سلطان عبد الحمید عثمانی کا بے لچک رویہ عالمی سازشوں کا باعث بنا اور یہودیوں نے حکمت عملی تبدیل کرکے یورپی ممالک سے سازباز کی جس کے نتیجے میں سلطنت عثمانیہ کے حصے بخرے کیے گئے اور اس بندر بانٹ میں فلسطین کے ایک حصے پر اسرائیل قائم کیا گیا۔</p>
</div></div><div><h2>۱۸ مئی ۲۰۲۱ء</h2><div class='tweet-content'><p>مسلم دنیا میں جنم لینے والی ’’انتہا پسندی‘‘ کے اسباب میں جہاں مغرب کی سیاسی قیادت اورنام نہاد سیکولردانش کا جانبدارانہ ومعاندانہ رویہ بنیادی حیثیت رکھتا ہے، وہاں مسلم ممالک کے حکمران طبقات کا غیرسنجیدہ طرزعمل، مجرمانہ تغافل، اورمغرب کے سامنے فدویانہ رویہ بھی اس کا ایک بڑا سبب ہے۔</p>
</div></div><div><h2>۲۰ مئی ۲۰۲۱ء</h2><div class='tweet-content'><p>یہ اسرائیل کی دوستی اور امریکہ کی یہودی لابی کے اثرورسوخ کا نتیجہ ہے کہ خود امریکہ نے بھی عالمی سطح پر یہ موقف اپنا رکھا ہے کہ اسے اپنی حفاظت کی خاطر دنیا کے کسی بھی حصے میں نہ صرف مداخلت کا حق حاصل ہے بلکہ جہاں امریکی مفادات کو خطرہ محسوس ہو وہ پیشگی فوج کشی کا حق بھی رکھتا ہے۔</p>
</div></div><div><h2>۲۲ مئی ۲۰۲۱ء</h2><div class='tweet-content'><p>اسرائیل کے قیام سے پہلے مفتی اعظم فلسطین الحاج امین الحسینی   ؒ نے فتویٰ دیا تھا کہ یہودیوں کو زمین فروخت کرنا شرعاً جائز نہیں ہے کیونکہ وہ اس بہانے اپنی آبادی بتدریج بڑھا کر اس حد تک لانا چاہتے تھے کہ بیت المقدس پر قبضہ کر سکیں، برصغیر کے اکابر علماء نے اس فتوٰی کی حمایت کی تھی۔</p>
</div></div><div><h2>۲۳ مئی ۲۰۲۱ء</h2><div class='tweet-content'><p>جناب نبی اکرم صلی اللہ علیہ وسلم نے مظلوم کا ساتھ دینے اور ظالم کا ہاتھ پکڑ لینے کی تلقین فرمائی ہے مگر بعض دانشوروں کے خیال میں ظالم کا ہاتھ پکڑنے کی کوشش ’’حکمت‘‘ کے خلاف ہے، فیا للعجب؟</p>
</div></div><div><h2>۲۴ مئی ۲۰۲۱ء</h2><div class='tweet-content'><p>بعض حوالوں سے دینی مدارس کے نئے وفاقوں کی ضرورت و اہمیت کا ہمیں پوری طرح ادراک و احساس ہے مگر مسلّمہ وفاقوں کو غیر مؤثر کرنے کی قیمت پر نہیں۔ اور اس سلسلہ میں متحرک ’’دوستوں‘‘ سے عرض ہے کہ اپنے گھر کو آگ لگا کر دوسروں کو تماشہ دکھانا حکمت و دانش کی بات نہیں ہوتی۔</p>
</div></div><div><h2>۲۵ مئی ۲۰۲۱ء</h2><div class='tweet-content'><p>فلسطین ایک سو سال قبل خلافت عثمانیہ کا ایک صوبہ تھا، جنگ عظیم اول میں جرمنی کے ساتھ خلافت عثمانیہ بھی شکست سے دوچار ہوئی تو اتحادی ممالک کے درمیان مفتوحہ علاقوں کی بندربانٹ کے نتیجے میں فلسطین برطانیہ کے حصے میں آیا جس نے یہودیوں کے ساتھ اسرائیل کے قیام کا اپنا وعدہ پورا کیا۔</p>
</div></div><div><h2>۲۵ مئی ۲۰۲۱ء</h2><div class='tweet-content'><p>قائد اعظم محمد علی جناح مرحوم کے مطابق اسرائیل ایک ناجائز ریاست اور مسلمانوں کے دل میں خنجر کی طرح ہے۔ یہی ملت اسلامیہ کی رائے عامہ کا اجتماعی موقف چلا آرہا ہے، لیکن اقوام متحدہ نے آدھے فلسطین کو بطور اسرائیل ریاست کے تسلیم کر رکھا ہے جس میں بیت المقدس کا علاقہ شامل نہیں ہے۔</p>
</div></div><div><h2>۲۶ مئی ۲۰۲۱ء</h2><div class='tweet-content'><p>نظریاتی ریاستوں میں حکومتی پالیسیوں کی بنیاد نظریہ اور دستور پر ہی رہتی ہے، جبکہ جمہوری ملکوں میں سرکاری پالیسیاں رائے عامہ یعنی عوام کے اکثریتی رجحان پر تشکیل پاتی ہیں۔ ہمیں اپنی موجودہ حکومتی پالیسیوں کی اساس چیک کرنا ہو گی کہ ان کی تشکیل اور نفاذ ان میں سے کس اصول پر ہورہا ہے۔</p>
</div></div><div><h2>۲۷ مئی ۲۰۲۱ء</h2><div class='tweet-content'><p>سابق امریکی صدرجمی کارٹر اپنی کتاب ’’امریکہ کا اخلاقی بحران‘‘ میں لکھتے ہیں کہ جب امریکیوں سے پوچھا جائے کہ کیا ان کے نزدیک ہم جنس پرست مردوں اورعورتوں کا اپنی ہی صنف کے افراد کے ساتھ جنسی عمل کرنا قابل قبول ہے، تو اکثریت اثبات میں جواب دیتی ہے، اب سے دوعشرے قبل تک ایسا نہیں تھا۔</p>
</div></div><div><h2>۲۸ مئی ۲۰۲۱ء</h2><div class='tweet-content'><p>دنیا بھر کے انسانوں تک اسلام کا پیغام پہنچانے اور قبول اسلام کی دعوت دینے کیلئے جو کچھ ہمیں کرنا چاہیے، یا معروضی حالات میں جو کچھ ہو سکتا ہے، حقیقت یہ ہے کہ ہم مسلمانوں سے اس کا عشرعشیر بھی نہیں ہو پا رہا، اور جہاں کام ہو رہا ہے وہاں دعوتی تقاضوں سے زیادہ داخلی ترجیحات غالب ہیں۔</p>
</div></div><div><h2>۲۹ مئی ۲۰۲۱ء</h2><div class='tweet-content'><p>یہ امر واقعہ ہے کہ جس عقلِ عام (کامن سینس) کو عالمی معیار قرار دے کر دنیا سے منوانے کی کوشش کی جا رہی ہے وہ صرف مغرب کی معلومات و مشاہدات اور اس کے مدرکات و محسوسات کی نمائندگی کرتی ہے، اس کے تاریخی پس منظر اور تجربات کا ماحول باقی دنیا سے مطابقت نہیں رکھتا۔</p>
</div></div><div><h2>۳۰ مئی ۲۰۲۱ء</h2><div class='tweet-content'><p>پاسپورٹ میں مذہب کے خانے کا اضافہ چار عشرے قبل قادیانی پس منظر میں کیا گیا تھا جب منتخب پارلیمنٹ نے بحث و تمحیص اور قادیانی راہنماؤں کو صفائی کا موقع دینے کے بعد مفکر پاکستان علامہ محمد اقبالؒ کی اس تجویز کو دستوری حیثیت دی تھی کہ قادیانیوں کو مسلمانوں سے الگ امت شمار کیا جائے۔</p>
</div></div>
			</main>
			</body>
			</html>
			