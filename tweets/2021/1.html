
			<!DOCTYPE html>
			<html>
			<head>
				<title>
				 January 2021
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>January 2021</h1>
			<main id='tweets'>
				<div><h2>۲ جنوری ۲۰۲۱ء</h2><div class='tweet-content'><p>نبی کریم ﷺ نے فرمایا ’’الایمان بین الرجاء والخوف‘‘ ایمان امید اور خوف کے درمیان کی کیفیت کا نام ہے۔ یعنی یہ اعتقاد رکھ لینا کہ  اللہ تو غفورورحیم ہے ہم جو مرضی کرتے پھریں، یا صرف یہی بات دل میں بٹھا لینا کہ اللہ قہاروجبار ہے وہ  سزا دے کر ہی رہے گا، یہ دونوں باتیں ٹھیک نہیں ہیں۔</p>
</div></div><div><h2>۳ جنوری ۲۰۲۱ء</h2><div class='tweet-content'><p>حضرت ابوبکر صدیقؓ نے اپنے اڑھائی سالہ دور حکومت میں تین بڑے کام کیے: (۱) عقیدۂ ختم نبوت کا تحفظ کرتے ہوئے مدعیان نبوت کی سرکوبی کی (۲) زکٰوۃ کے منکرین کا استیصال کر کے ایک دینی فریضہ کا تحفظ کیا (۳) قرآن کریم کو کتابی شکل میں جمع کروا کے اسے امت کیلئے رہتی دنیا تک محفوظ کر دیا۔</p>
</div></div><div><h2>۴ جنوری ۲۰۲۱ء</h2><div class='tweet-content'><p>جب حضرت عمرؓ نے اپنے بعد خلافت کیلئے چھ آدمی نامزد کیے تو اُن میں حضرت سعد بن ابی وقاصؓ کا نام بھی تھا۔ چونکہ اس سے پہلے انہیں کوفہ کی گورنری سے ہٹایا گیا تھا تو حضرت عمرؓ نے صفائی دی کہ میں نے کسی غلطی کی وجہ سے نہیں بلکہ ان کی عزت کے تحفظ کیلئے انہیں گورنری سے ہٹایا تھا۔</p>
</div></div><div><h2>۵ جنوری ۲۰۲۱ء</h2><div class='tweet-content'><p>حضرت عثمانؓ کی دولت اسلام اور مسلمانوں کے کام آئی، جہاد میں صرف ہوئی اور معاشرہ کے نادار افراد پر خرچ ہوئی۔ انکی شہادت کے بعد ایک ساتھی نے کہا کہ میں یہ اندازہ نہیں کر سکتا کہ حضرت عثمانؓ کی زندگی کے دن زیادہ تھے (۸۳ سال) یا وہ غلام جو انہوں نے خرید کر اللہ کی رضا کیلئے آزاد کیے۔</p>
</div></div><div><h2>۶ جنوری ۲۰۲۱ء</h2><div class='tweet-content'><p>حضرت علیؓ زخمی حالت میں تھے، ایسی صورت میں اولاد سے زیادہ غصہ کس کو ہو گا؟ حضرت حسنؓ نے طیش میں کہا کہ اس قاتل کو میں اپنے ہاتھ سے قتل کرنے جاتا ہوں۔ حضرت علیؓ فرمایا، حسن! جب تک میں زندہ ہوں وہ قاتل نہیں ہے، اگر میں مر گیا تو قاتل کو سزا دینا نئے امیرالمؤمنین کی ذمہ داری ہو گی۔</p>
</div></div><div><h2>۷ جنوری ۲۰۲۱ء</h2><div class='tweet-content'><p>اسلام حقوق اللہ اور حقوق العباد دونوں کا لحاظ رکھتے ہوئے رہبانیت اور دنیاپرستی کی دو انتہاؤں کے درمیان اعتدال اور توازن کا فلسفہ پیش کرتاہے۔ جبکہ اعتدال پسندی اور روشن خیالی کی اصطلاحات کو اب جس نئے مفہوم میں متعارف کرایا جارہا ہے ’’کلمۃ حق ارید بہا الباطل‘‘ کی ایک صورت لگتی ہے۔</p>
</div></div><div><h2>۸ جنوری ۲۰۲۱ء</h2><div class='tweet-content'><p>بعض حضرات خیرخواہی کا اظہار کرتے ہیں کہ دینی طبقہ کو عوام کے سامنے ہاتھ پھیلانے کی بجائے کوئی ہنر اپنا کر اپنی معیشت کا انتظام کرنا چاہیے۔ مگر منبرومحراب کے یہ وارث آج بھی خود پر مسجد و مدرسہ کے نظام کو ترجیح دیتے ہیں جسکی بنیاد ابھی تک صدقہ، زکوٰۃ، کھالیں اور چندہ چلی آ رہی ہے۔</p>
</div></div><div><h2>۹ جنوری ۲۰۲۱ء</h2><div class='tweet-content'><p>دینی تعلیم و تدریس کیلئے جہاں آن لائن ذرائع اختیار کرنا ضروری ہو گیا ہے وہاں دینی مراکز کی طرف سے فیس سسٹم کی بنیاد پر مختصر دورانیے کے کورسز بھی پذیرائی حاصل کرتے نظر آرہے ہیں۔ چنانچہ متوقع حالات  میں دینی اداروں کو اپنے روایتی نظم میں اس نوعیت کی تبدیلیوں کی گنجائش رکھنی چاہئے۔</p>
</div></div><div><h2>۱۰ جنوری ۲۰۲۱ء</h2><div class='tweet-content'><p>بلوچستان میں ہزارہ قبیلہ کے متعدد افراد کا سفاکانہ قتل بلاشبہ درندگی ہے اس کی جس قدر مذمت کی جائے کم ہے، مگر اس واقعہ کو اس کشمکش کے مجموعی تناظر میں دیکھ کر ہی امن اور انصاف کے تقاضوں کو پورا کیا جا سکتا ہے۔</p>
</div></div><div><h2>۱۱ جنوری ۲۰۲۱ء</h2><div class='tweet-content'><p>بیت المقدس کو عربوں کا داخلی معاملہ قرار دے کر اسرائیل کو موجودہ حالت میں تسلیم کرنے کا مشورہ ہمارے خیال میں مغربی فکر و دانش کے اسی ایجنڈے کا حصہ ہے جس میں وہ اسلام، قرآن کریم اور جناب نبی اکرم ﷺ کی خوبیوں کا اعتراف کر کے یہ کہتے ہیں کہ یہ سب اچھا ہے مگر صرف عربوں کیلئے تھا۔</p>
</div></div><div><h2>۱۲ جنوری ۲۰۲۱ء</h2><div class='tweet-content'><p>معاشی بدحالی اور تفاوت ختم کرنے کا راستہ آج بھی امیرالمومنین حضرت عمر بن عبدالعزیزؒ کے یہ اقدامات ہیں کہ انہوں نے (۱) بیت المال اور سرکاری خزانے کو مخصوص طبقوں کی اجارہ داری سے نکال کر عام لوگوں کی ضروریات کیلئے وقف کر دیا (۲) اور عام لوگوں پر لگائے گئے بیشتر ٹیکس ختم کر دیے۔</p>
</div></div><div><h2>۱۳ جنوری ۲۰۲۱ء</h2><div class='tweet-content'><p>حضرت شاہ ولی اللہ دہلویؒ نے اسلام کے معاشی فلسفہ کی وضاحت کرتے ہوئے تین درجے بیان کیے ہیں (۱) ضرورت (۲) سہولت (۳) تعیش۔ فرماتے ہیں کہ ضروریات پوری کرنا تو ہماری ذمہ داری ہے، جائز حد تک سہولت فراہم کرنے میں بھی کوئی حرج نہیں ہے، لیکن تعیش ناجائز ہے اور اسلامی تعلیمات کے منافی ہے۔</p>
</div></div><div><h2>۱۴ جنوری ۲۰۲۱ء</h2><div class='tweet-content'><p>سورۃ القصص میں مال و دولت کے پانچ ضابطے بیان کیے گئے ہیں (۱) تکبر و برتری کا ذریعہ نہ بناؤ (۲) آخرت کی تیاری کا وسیلہ بناؤ (۳) دنیاوی بہتری کیلئے بھی استعمال کرو (۴) جیسے اللہ نے تمہارے ساتھ بھلائی کی ہے تم بھی لوگوں کے ساتھ بھلائی کرو (۵) معاشرے میں فساد و بگاڑ کا ذریعہ نہ بناؤ۔</p>
</div></div><div><h2>۱۵ جنوری ۲۰۲۱ء</h2><div class='tweet-content'><p>’’تشکیک‘‘ آج کا سب سے بڑا فتنہ ہے۔ مغربی فکروفلسفہ سے مرعوب دانشور دینی مسائل کے حوالے سے ہمارے نوجوانوں کے ذہنوں میں شکوک پیدا کر دیتے ہیں۔ وہ علماء سے رجوع کرتے ہیں جو مناسب تیاری نہ ہونے کی وجہ سے جواب نہیں دے پاتے تو وہ یقین کی پٹڑی سے اتر کر شبہات کی دلدل میں پھنس جاتے ہیں۔</p>
</div></div><div><h2>۱۶ جنوری ۲۰۲۱ء</h2><div class='tweet-content'><p>علماء شریعت اسلامیہ کے علوم و قوانین کے نمائندہ ہیں اور وکلاء رائج الوقت قوانین و نظام کے۔  مروجہ دستوری و قانونی نظام میں ضروری اصلاحات کے ساتھ ملک میں شرعی احکام وقوانین کی عملداری کیلئے ضروری ہے کہ دونوں  باہمی مشورہ ومفاہمت کے ساتھ اس قومی ایجنڈا کی تکمیل کی عملی صورت نکالیں۔</p>
</div></div><div><h2>۱۷ جنوری ۲۰۲۱ء</h2><div class='tweet-content'><p>جب تک وطن عزیز کے قانونی تعلیم کے نصاب میں قرآن وسنت اور فقہ اسلامی کو شامل نہیں کیا جاتا تب تک آزادکشمیر کے اس کامیاب تجربہ سے فائدہ اٹھایا جا سکتا ہے کہ ضلع وتحصیل کی سطح پر جج صاحبان اور قاضی علماء جیوری کی صورت میں اکٹھے بیٹھ کر مقدمات سنتے اور باہمی مشاورت سے فیصلہ کرتے ہیں۔</p>
</div></div><div><h2>۱۸ جنوری ۲۰۲۱ء</h2><div class='tweet-content'><p>بسا اوقات ہم اس مغالطہ کا شکار ہو جاتے ہیں کہ مساجد و مدارس میں تدریس و تعلیم کے ذریعے ہم قرآن و حدیث اور علوم دینیہ کی حفاظت کا اہتمام کر رہے ہیں۔ حالانکہ ان کے ساتھ وابستہ ہو کر ہم خود اپنی حفاظت کا بندوبست کر رہے ہیں کہ دنیا و آخرت میں ان کی برکات و ثمرات سے بہرہ ور ہو سکیں۔</p>
</div></div><div><h2>۱۹ جنوری ۲۰۲۱ء</h2><div class='tweet-content'><p>والد محترم حضرت سرفراز خان صفدرؒ ایک بار بخاری شریف کا مطالعہ کر رہے تھے، پوچھا گیا کہ یہ کتاب آپ چالیس سے زیادہ بار پڑھا چکے ہیں، اب بھی اس کے مطالعہ کی ضرورت ہے؟ فرمایا کہ ہر بار نئے نکات سامنے آتے ہیں اور انسان زندگی بھر اس بات کا محتاج رہتا ہے کہ اپنے علم میں اضافہ کرتا رہے۔</p>
</div></div><div><h2>۲۰ جنوری ۲۰۲۱ء</h2><div class='tweet-content'><p>عالمی استعمار کیلئے تشویش کی بات یہ ہے کہ ۱۸۵۷ء کے بعد دینی تعلیم کے جس نظام کو ختم کرنے کیلئے ہزاروں مدارس بند کر کے ان کی املاک ضبط کر لی گئی تھیں، وہ برصغیر کے دینی طبقہ کی مسلسل جدوجہد اور کمٹمنٹ کی بدولت اب استعماری قوتوں کیلئے ایک علمی وفکری چیلنج کی حیثیت اختیار کر گیا ہے۔</p>
</div></div><div><h2>۲۱ جنوری ۲۰۲۱ء</h2><div class='tweet-content'><p>نبی اکرم ﷺ کے ایک ارشاد کے مطابق سچے اور ایماندار تاجر کو جنت میں انبیاء کرامؑ کی رفاقت نصیب ہوگی۔ تاریخ بتاتی ہے کہ دیانتدارانہ تجارت اسلام کی دعوت وتبلیغ کا مستقل ذریعہ رہی ہے مگر آج تجارت میں دیانت وامانت کا اعتماد دیگرقوموں میں منتقل ہوگیا ہے اور کرپشن ہمارا تعارف بن گئی ہے۔</p>
</div></div><div><h2>۲۲ جنوری ۲۰۲۱ء</h2><div class='tweet-content'><p>خلافتِ عثمانیہ کے تحفظ کیلئے برصغیر کی تحریک خلافتِ بظاہر اپنا ہدف حاصل کرنے میں کامیاب نہیں ہوئی تھی، لیکن میں اسے ناکام تحریک نہیں سمجھتا کہ اس کے بعد آزادی کی جو تحریکات منظم ہوئیں ان میں کارکنوں کی بنیادی کھیپ وہی تھی جس نے تحریک خلافت میں سیاسی جدوجہد کی تربیت حاصل کی تھی۔</p>
</div></div><div><h2>۲۳ جنوری ۲۰۲۱ء</h2><div class='tweet-content'><p>ہم دوہرے اضطراب اور دباؤ کا شکار ہیں کہ ایک طرف صحابہ کرامؓ واہل بیت عظامؓ کی حرمت وناموس مسلمانوں کے ایمان وعقیدہ کا مسئلہ ہے، اور دوسری طرف مشرق وسطٰی کی خانہ جنگی کی صورتحال کا سامنا ہے، جبکہ اس فضا میں اسرائیل کو عرب ممالک سے تسلیم کرانے کے ایجنڈے پر مسلسل پیش قدمی ہو رہی ہے۔</p>
</div></div><div><h2>۲۴ جنوری ۲۰۲۱ء</h2><div class='tweet-content'><p>طبقات ابن سعدؓ میں ہے کہ امیرالمؤمنین حضرت عمرؓ نے صوبائی گورنروں کو ہدایت کی کہ اپنے صوبوں کے حفاظ کی فہرست  بھیجیں تاکہ وہ بیت المال سے وظیفہ جاری کرکے مختلف علاقوں میں قرآن کریم کی تعلیم کیلئے ان کا تقررکریں۔ روایات کے مطابق ہر حافظ کیلئے اڑھائی ہزار درہم سالانہ وظیفہ مقررہوا۔</p>
</div></div><div><h2>۲۵ جنوری ۲۰۲۱ء</h2><div class='tweet-content'><p>آج ہم معاشی و عسکری طور پر معاصر دنیا سے پیچھے ہیں اور مجموعی نظام کے حوالے سے سائنس و ٹیکنالوجی کی جدید تکنیک سے بھی محروم ہیں، لیکن الحمد للہ دنیا یہ تسلیم کرنے پر مجبور ہے کہ تمام تر محرومیوں اور پسپائی کے باوجود مسلمان اپنے دین اور ماضی سے دستبرداری قبول کرنے کیلئے تیار نہیں۔</p>
</div></div><div><h2>۲۶ جنوری ۲۰۲۱ء</h2><div class='tweet-content'><p>کرپشن نے ہماری قومی معیشت کو دیمک کی طرح چاٹ لیا ہے جبکہ اداروں اور محافل میں بحث اس سے نجات کی صورتوں پر نہیں بلکہ اس پر ہو رہی ہے کہ کس کی کرپشن زیادہ ہے اور کس کی کرپشن کو ثابت نہیں کیا جا سکتا۔ کیا عدل و انصاف کے ماحول میں یہ ذہنی عیاشی بھی کرپشن ہی کی ایک صورت نہیں ہے؟</p>
</div></div><div><h2>۲۷ جنوری ۲۰۲۱ء</h2><div class='tweet-content'><p>’’صحیح بخاری‘‘ جمہور امت اور اہل سنت کے اسلوب کا بہترین نمونہ ہے جس کے پہلے باب ’’کتاب الایمان‘‘ میں حضرت امام بخاریؒ نے عقائد و ایمانیات اور آخری باب ’’کتاب الرد علی الجہمیۃ‘‘ میں عقائد کی تعبیرات و تشریحات بیان کی ہیں اور ان میں قرآن کریم کے ساتھ احادیث نبویہ کو بنیاد بنایا ہے۔</p>
</div></div><div><h2>۲۸ جنوری ۲۰۲۱ء</h2><div class='tweet-content'><p>قرآن کریم اور جناب رسول اللہ ﷺ کی تعلیمات و ہدایات سے انسانیت کو پھر سے روشناس کرانے کی ضرورت ہے  کیونکہ اس کے سوا انسانی معاشرے کو اخلاق باختگی کی ان روایات سے نجات دلانے کا اور کوئی راستہ نہیں ہے جو ثقافت، رسوم، فیشن اور حقوق کے عنوان پر سوسائٹی میں قدم جماتی جا رہی ہیں۔</p>
</div></div><div><h2>۲۹ جنوری ۲۰۲۱ء</h2><div class='tweet-content'><p>حافظ ابن کثیرؒ نے سورۃ الاعراف آیت ۲۶ کے تحت نبی اکرم ﷺ  کی دعا نقل کی ہے ’’الحمد للہ الذی کسانی ما أ و اری بہ عورتی وأتجمل بہ فی حیاتی‘‘ سب تعریفیں اللہ تعالیٰ کیلئے ہیں جس نے مجھے لباس پہنایا جس کے ساتھ میں اپنی پردہ کی جگہ کو ڈھانپتا ہوں اور اپنی زندگی میں زینت حاصل کرتا ہوں۔</p>
</div></div><div><h2>۳۰ جنوری ۲۰۲۱ء</h2><div class='tweet-content'><p>حضرت مجدد الف ثانیؒ کی جدوجہد کا ایک میدان تصوف کی اصلاح کا تھا۔ انہوں نے تصوف میں حد سے بڑھ جانے والے کاموں کی نشاندہی کی اور انہیں صحیح رخ پر لائے کہ اصل تصوف کی بنیاد شریعت ہے، جو چیز شریعت کے دائرے میں ہے وہ تصوف میں درست ہے اور جو نہیں وہ تصوف میں بھی قبول نہیں کی جا سکتی۔</p>
</div></div><div><h2>۳۱ جنوری ۲۰۲۱ء</h2><div class='tweet-content'><p>تبلیغی جماعت کا آغاز کم و بیش ایک صدی قبل حضرت مولانا الیاس دھلویؒ نے قصبہ میوات سے کیا تھا۔ یہ ان کے خلوص اور بے تکلف انداز کی برکت ہے کہ اب یہ جماعت دنیا بھر میں اسلام کے بنیادی عقائد و اعمال اور مسجد کے ماحول کی طرف مسلمانوں کو واپس لانے کی سب سے منظم اور وسیع عوامی تحریک ہے۔</p>
</div></div>
			</main>
			</body>
			</html>
			