
			<!DOCTYPE html>
			<html>
			<head>
				<title>
				 March 2021
				 - 
				مولانا ابوعمار زاہد الراشدی
				</title>
				<meta name='robots' content='noindex,nofollow'>
				<meta charset='utf-8'>
				<meta name='viewport' content='width=device-width, initial-scale=1'>
				<link href='../../styles.css' type='text/css' rel='stylesheet'>
			</head>
			<body>
			<header>
				<a href='../../index.html'><img src='https://i.ibb.co/qFRGhmj/logo-4.png'></a>
			</header>
			<h1 class='section-title'>March 2021</h1>
			<main id='tweets'>
				<div><h2>یکم مارچ ۲۰۲۱ء</h2><div class='tweet-content'><p>حضرت ابو امامہؓ فرماتے ہیں کہ رسول اللہ صلی اللہ علیہ وسلم سب لوگوں سے زیادہ خوش مزاج اور سب سے زیادہ مسکرانے والے تھے (طبرانی)  حضرت ابوالدرداءؓ فرماتے ہیں کہ رسول اللہ صلی اللہ علیہ وسلم جب بھی گفتگو فرماتے مسکراہٹ آپ کے چہرے پر نظر آتی تھی  (مسند احمد)</p>
</div></div><div><h2>۲ مارچ ۲۰۲۱ء</h2><div class='tweet-content'><p>نسل، زبان، علاقہ اور قومیت کا تفاخر دورِجاہلیت کا امتیاز تھا اور اس بنیاد پر نہ صرف برتری جتائی جاتی تھی بلکہ غلبہ و تسلط قائم کرنے کی کوشش کی جاتی تھی۔ رسول اللہ ﷺ نے انہیں جاہلی عصبیت کی علامات قرار دے کر ختم کیا اور اعلان فرمایا کہ شرافت اور برتری صرف تقوٰی کی بنیاد پر ہو گی۔</p>
</div></div><div><h2>۳ مارچ ۲۰۲۱ء</h2><div class='tweet-content'><p>قیام پاکستان کا بنیادی مقصد اسلامی تہذیب وثقافت کا تحفظ تھا مگر اس مملکتِ خداداد کو مسلسل مغربی اور ہندووانہ تہذیبوں کی یلغار کا سامنا ہے، جبکہ انٹرنیٹ کے ماحول میں قائم ہونے والے گلوبل ویلج میں متنوع قسم کے نظریات وافکار علماء و اہلِ دانش سے نئی فکری صف بندی کا تقاضا کر رہے ہیں۔</p>
</div></div><div><h2>۴ مارچ ۲۰۲۱ء</h2><div class='tweet-content'><p>اجتہاد اور تعبیرشریعت کا اختیار ایک ایسے ادارے کیلئے طلب کرنے کا کیا مقصد ہے جسکی رکنیت کیلئے علمی وتجرباتی اہلیت تو کجا قرآن کریم ناظرہ پڑھ سکنا بھی شرط نہیں ہے؟ اس کیلئے ضروری ہے کہ پارلیمنٹ کی رکنیت کیلئے اتنی علمی اہلیت واستعداد کو شرط قرار دیا جائے جو اس مقصد کیلئے ناگزیر ہے۔</p>
</div></div><div><h2>۵ مارچ ۲۰۲۱ء</h2><div class='tweet-content'><p>قرآن کریم کوئی قصہ گوئی کی کتاب نہیں ہے کہ اس کا اتنا بڑا حصہ ماضی کے واقعات اور قصوں کو اپنے دامن میں سموئے ہوئے ہے۔ یہ سب کچھ ہمارے سبق کیلئے ہے کہ اپنے حال کی اصلاح اور مستقبل کی منصوبہ بندی کیلئے اس میں جو فکری بنیادیں فراہم کی گئی ہیں ان سے فائدہ اٹھائیں۔</p>
</div></div><div><h2>۶ مارچ ۲۰۲۱ء</h2><div class='tweet-content'><p>اپنے بزرگوں کو یاد رکھنا اور ان کی خدمات و قربانیوں سے آنے والی نسلوں کو باخبر کرتے رہنا زندہ قوموں کا شعار ہے جو ان کے مستقبل کی بہتر صورت گری کی بنیاد بنتا ہے اور اس سے قوموں کے امتیازات کا تسلسل بھی قائم رہتا ہے۔</p>
</div></div><div><h2>۷ مارچ ۲۰۲۱ء</h2><div class='tweet-content'><p>مغربی اور اسلامی انقلاب میں فرق یہ ہے کہ جاہلیت کے دور میں عورت پر ہونے والے مظالم کا سدباب کر کے اسلام نے اسے انصاف اور حقوق سے بہرہ ور کیا، لیکن خاندانی نظام کے ناگزیر تقاضوں کو روندنے کی بجائے مرد اور عورت دونوں کو فطری دائرے میں رکھتے ہوئے خاندانی نظام کا تحفظ بھی کیا۔</p>
</div></div><div><h2>۸ مارچ ۲۰۲۱ء</h2><div class='tweet-content'><p>دنیا کے وہ تمام انصاف پسند حلقے جو عوام کی نمائندگی، منتخب حکومت، پارلیمنٹ کی خود مختاری اور رائے عامہ کے احترام کی بات کرتے ہیں، وہ اپنے ضمیر کو ٹٹولیں اور بین الاقوامی معاہدات کے نام پر اور جمہوریت کی آڑ میں قوموں کی خود مختاری کو پامال کرنے والوں کے خلاف کلمۂ حق بلند کریں۔</p>
</div></div><div><h2>۹ مارچ ۲۰۲۱ء</h2><div class='tweet-content'><p>نئی صدی کا مجموعی منظر یہ ہے کہ مسلمانوں کی عام صفوں میں دینی بیداری اور اپنے عقیدہ و تہذیب کے ساتھ وابستگی میں اضافہ ہو رہا ہے  مگر مسلمان حکومتیں اپنی فدویانہ پالیسیوں کی وجہ سے ابھی تک نوآبادیاتی ماحول سے باہر نہیں نکل سکیں اور مرعوب و غلامانہ ذہنیت سے نجات نہیں پا سکیں۔</p>
</div></div><div><h2>۱۰ مارچ ۲۰۲۱ء</h2><div class='tweet-content'><p>حضرت ابوذر غفاریؓ کہتے ہیں کہ نبی ﷺ نے فرمایا، میرے پاس احد پہاڑ جتنا سونا بھی ہو تو تین دینار سے زیادہ ذخیرہ نہیں رکھوں گا سب اللہ تعالیٰ کی راہ میں خرچ کردوں گا (بخاری) حضرت عائشہؓ کہتی ہیں کہ آپؐ اگلے روز کیلئے کوئی چیز ذخیرہ نہیں رکھتے تھے سب اسی روز خرچ کردیتے تھے (ترمذی)</p>
</div></div><div><h2>۱۱ مارچ ۲۰۲۱ء</h2><div class='tweet-content'><p>معیشت بھی دین کا ایک اہم شعبہ ہے، اسے دنیا داری قرار دے کر دین سے الگ تصور کرنا درست نہیں ہے۔ جناب نبی اکرم صلی اللہ علیہ وسلم کی سیرت و تعلیمات کا انسانی زندگی کے تمام شعبوں کو محیط ہونا ہی دین کی جامعیت کا صحیح مفہوم ہے اور علماء کرام کو اس پر خاص توجہ دینی چاہیے۔</p>
</div></div><div><h2>۱۲ مارچ ۲۰۲۱ء</h2><div class='tweet-content'><p>رسول اکرم صلی اللہ علیہ وسلم نے اپنے دور کے اسلوبِ خطابت اور شعروشاعری کو دین کے دفاع و دعوت کا ذریعہ بنایا تھا۔ آج اس بات کی شدید ضرورت ہے کہ آپؐ کی اس سنت مبارکہ کی پیروی کرتے ہوئے دین کے دفاع واشاعت کیلئے گفتگو، محاورہ، مکالمہ اور ابلاغ کے دورِحاضر کے اسلوب کو اختیار کیا جائے۔</p>
</div></div><div><h2>۱۳ مارچ ۲۰۲۱ء</h2><div class='tweet-content'><p>اللہ تعالٰی کا تکوینی نظام ہے کہ وہ کسی ایک طاقت کو ہمیشہ اقتدار پر نہیں رہنے دیتا جسے قرآن کریم نے ’’ولولا دفع اللہ الناس بعضہم ببعض‘‘ سے تعبیر کیا ہے۔ ہمارے ہاں دو سو سال تک برطانیہ نے حکومت کی، پھر امریکہ بہادر سامنے آیا اور اب قوت وطاقت کا پلڑا مشرق کی طرف جھکتا نظر آ رہا ہے۔</p>
</div></div><div><h2>۱۴ مارچ ۲۰۲۱ء</h2><div class='tweet-content'><p>ہماری وابستگی اسلام کے ساتھ شعوری و فکری سے کہیں زیادہ عقیدت و جذبات کی ہے۔ دینی کارکنوں سے میری گزارش ہوتی ہے کہ دنیا کے حالات کا مطالعہ کریں اور عالم اسلام کے خلاف سازشوں کا ادراک حاصل کریں، اور اپنا طرزعمل دنیوی نفع ونقصان کے ساتھ ساتھ اخروی کامیابی کے حوالے سے طے کریں۔</p>
</div></div><div><h2>۱۵ مارچ ۲۰۲۱ء</h2><div class='tweet-content'><p>کسی عقیدہ کے بارے میں صحابہ کرامؓ کو اس سے زیادہ کسی دلیل کی ضرورت نہیں ہوتی تھی کہ قرآن کریم نے یا نبی اکرم ﷺ نے وہ بات فرما دی ہے، اور نہ ہی اس بات سے غرض ہوتی تھی کہ وہ بات ہماری عقل و فہم کے دائرے میں آتی ہے یا نہیں یا ہمارے محسوسات و مشاہدات اس کو قبول کرتے ہیں یا نہیں۔</p>
</div></div><div><h2>۱۶ مارچ ۲۰۲۱ء</h2><div class='tweet-content'><p>ایک دور تھا جب اردو زبان میں عربی اور فارسی الفاظ کی بہتات تھی کہ عربی ہماری دینی و تعلیمی اور فارسی دفتری و عدالتی زبان تھی۔ یہ صورت اب انگریزی زبان نے اختیار کر رکھی ہے اور وجہ وہی ہے کہ انگریزی تعلیمی، دفتری اور عدالتی زبان ہونے کے ساتھ ساتھ بین الاقوامی رابطہ کی زبان بھی ہے۔</p>
</div></div><div><h2>۱۷ مارچ ۲۰۲۱ء</h2><div class='tweet-content'><p>دستورکو چیلنج، ملکی وقار اورقومی ہیروز کا تمسخر، عدالت کی توہین اور قومی پرچم کی بے حرمتی کی کہیں بھی اجازت نہیں دی جاتی، ایک عام شہری کو بھی ہتک عزت کی تلافی کیلئے عدالت جانے کا حق ہوتا ہے، افسوس کہ انبیاءؑ جیسی مقدس شخصیات کیلئے ایسا کوئی قانون بین الاقوامی سطح پرموجود نہیں ہے۔</p>
</div></div><div><h2>۱۸ مارچ ۲۰۲۱ء</h2><div class='tweet-content'><p>مغرب کا المیہ یہ ہے کہ اسکے پاس آسمانی تعلیمات محفوظ ومستند حالت میں موجود نہیں ہیں۔ جو کسی حد تک موجود ہیں ان کی تعبیر وتشریح کی بنیاد دلیل واستدلال پر نہیں بلکہ پاپائی صوابدید (کیتھولک) یا پھر سوسائٹی کی اجتماعی خواہش (پروٹسٹنٹ) پر ہے، یعنی یا تو جمود ہے یا پھر بے لگام خواہشات۔</p>
</div></div><div><h2>۱۹ مارچ ۲۰۲۱ء</h2><div class='tweet-content'><p>اسلام نے مذہبی تعلیمات اور زندگی کے عملی تقاضوں کے درمیان ایسا حسین امتزاج قائم کر دیا ہے کہ کوئی معاملہ بھی عبادت کے دائرہ سے باہر نہیں ہے، حتیٰ کہ حلال ذرائع سے کمانا، شادی کرنا، اور اہل وعیال پر خرچ کرنا بھی اسلام کے نزدیک عبادت اور اجر و ثواب کا باعث ہے۔</p>
</div></div><div><h2>۲۰ مارچ ۲۰۲۱ء</h2><div class='tweet-content'><p>مروجہ طریقِ انتخاب میں کسی حلقہ میں زیادہ امیدواروں کی صورت میں اکثریت کے ووٹ ہارنے والوں میں بٹ جاتے ہیں اور جیتنے والا عملاً اپنے حلقہ کی اقلیت کا نمائندہ ہوتا ہے۔ مثلاً ۱۹۷۰ء کی حکمران پارٹی کو ۳۷ فیصد ووٹ ملے تھے، ۶۳ فیصد ووٹ حاصل کرنے والی جماعتیں چند نشستیں ہی جیت سکی تھیں۔</p>
</div></div><div><h2>۲۱ مارچ ۲۰۲۱ء</h2><div class='tweet-content'><p>شادی ایک مقدس بندھن ہے جو انسانی معاشرے کی فطری ضرورت اور رشتوں کے وجود و تعارف کی اساس ہے۔ اسی سے خاندانوں، قبیلوں اور قوموں کے ادارے تشکیل پاتے ہیں۔ آسمانی تعلیمات میں اسے انبیاء کرامؑ کی سنت قرار دیا گیا ہے مگر آج کی تہذیب نکاح اور خاندانی روایات کو مذاق بنانے پر تلی ہوئی ہے۔</p>
</div></div><div><h2>۲۲ مارچ ۲۰۲۱ء</h2><div class='tweet-content'><p>قرآن کریم میں اللہ تعالیٰ نے مسلمانوں کو صرف’جنگی قوت حاصل کرنے کا حکم نہیں دیا بلکہ اس کی حد بھی بیان کی ہے کہ ’’ترھبون بہ عدو اللہ وعدوکم‘‘ (الانفال) دشمن پر مسلمانوں کا رعب قائم ہو یعنی مقابلہ میں طاقت کا توازن مسلمانوں کے ہاتھ میں ہو۔</p>
</div></div><div><h2>۲۳ مارچ ۲۰۲۱ء</h2><div class='tweet-content'><p>برصغیر کی تحریک آزادی اور تحریک پاکستان میں علماء کا بنیادی کردار ایک تاریخی حقیقت کی حیثیت رکھتا ہے، یہی وجہ ہے کہ قائد اعظم مرحوم نے پاکستان کا پرچم لہرانے کیلئے کراچی میں علامہ شبیر احمد عثمانیؒ اور ڈھاکہ میں مولانا ظفر علی عثمانیؒ سے کہا، جو ان کی خدمات کا اعتراف تھا۔</p>
</div></div><div><h2>۲۴ مارچ ۲۰۲۱ء</h2><div class='tweet-content'><p>قرآن کریم اور رسول اللہ ﷺ کی ذات گرامی کے ساتھ عقیدت و محبت ہم مسلمانوں کا قیمتی اثاثہ ہے جو آج کی مادہ پرست دنیا کیلئے تعجب و پریشانی کا باعث بھی ہے۔ البتہ ہمیں صرف اس پر قناعت کرنے کی بجائے قرآن کریم اور سنت نبویؐ کو اپنی زندگی کا راہنما بنانا چاہئے کہ ان کا اصل مقصد یہی ہے۔</p>
</div></div><div><h2>۲۵ مارچ ۲۰۲۱ء</h2><div class='tweet-content'><p>حضرت عائشہؓ فرماتی ہیں کہ رسول اللہ ﷺ اپنے کام اکثر خود کرتے تھے، کپڑے کو ٹانکا لگا لیتے، بکری کا دودھ دوہ لیتے، اور ذاتی خدمت کے کام خود کر لیتے (ترمذی) رسول اللہ ﷺ اپنے خادموں سے پوچھتے رہتے تھے کہ تمہاری کوئی ضرورت تو نہیں، تمہیں کوئی کام تو نہیں؟ (مسند احمد)</p>
</div></div><div><h2>۲۶ مارچ ۲۰۲۱ء</h2><div class='tweet-content'><p>آج کا عالمی فلسفہ کہتا ہے کہ انسانی معاشرے کو باہر سے کسی رہنمائی کی ضرورت نہیں ہے، وہ اپنی اخلاقیات اور جائز و ناجائز کی حدود طے کرنے میں خود ہی اتھارٹی ہے۔ جبکہ آسمانی تعلیمات بنیادی طور پر زندگی کے تمام شعبوں کو وحی الٰہی کی رہنمائی کا پابند بناتی ہیں۔</p>
</div></div><div><h2>۲۷ مارچ ۲۰۲۱ء</h2><div class='tweet-content'><p>انسان مدنی الطبع ہے کہ شہریت، اجتماعیت اور معاشرت یعنی مل جل کر رہنا انسان کی مجبوری و ضرورت بھی ہے اور عادت و خصلت بھی۔ اسلام تمدن اور سماج کا مذہب ہے جو ایک دوسرے کے لحاظ و احترام کی تلقین کے ساتھ حقوق و فرائض کی ایسی متوازن تقسیم کرتا ہے کہ اس سے بہتر تقسیم ممکن نہیں ہے۔</p>
</div></div><div><h2>۲۸ مارچ ۲۰۲۱ء</h2><div class='tweet-content'><p>حضرات صحابہ کرامؓ امت مسلمہ کیلئے بلاامتیاز معیارِحق اور اسوہ کی حیثیت رکھتے ہیں کیونکہ وہ نزول قرآن کریم کے عینی شاہد اور رسول اللہ ﷺ کے ارشادات و اعمال  کے  براہ راست راوی ہیں، ان کے عدل و وثوق پر غیرمشروط اعتماد ہی دین کے اصل مآخذ و روایات کے محفوظ و مامون ہونے کی بنیاد ہے۔</p>
</div></div><div><h2>۲۹ مارچ ۲۰۲۱ء</h2><div class='tweet-content'><p>امریکی جیلوں میں قبول اسلام کے واقعات اور مجرموں کے اسلامی تعلیمات کے ذریعے جرم سے اصلاح کا رجحان بہت پرانا ہے۔ سیاہ فام امریکی نومسلموں کے معروف لیڈر مالکم شہباز شہیدؒ نے بھی جیل میں اسلام قبول کیا تھا اور ان کے پیروکار امریکہ کے مختلف حصوں میں اسلامی سرگرمیوں کا اہم حصہ ہیں۔</p>
</div></div><div><h2>۳۰ مارچ ۲۰۲۱ء</h2><div class='tweet-content'><p>دنیا کی آبادی آٹھ ارب کے قریب پہنچ چکی ہے اور یہ سب کی سب  حضرت محمد ﷺ کی امتِ دعوت ہے۔ اس تک اسلام کی دعوت اور نبی کریمؐ  کا تعارف و پیغام پہنچانا ہم مسلمانوں ہی کی ذمہ داری ہے، لیکن اس کا پہلا مرحلہ خود کو صحیح معنوں میں مسلمان بنانے کا ہے جس کی طرف ہماری توجہ نہیں ہے۔</p>
</div></div><div><h2>۳۱ مارچ ۲۰۲۱ء</h2><div class='tweet-content'><p>فلسطین میں برطانوی نوآبادیاتی دورسے ابتک کی ایک صدی کچھ اس طرح ہے: (۱) اسرائیل کا قیام (۲) یہودی آبادکاری میں مسلسل توسیع (۳) شہری وانسانی حقوق سے فلسطینیوں کی محرومی (۴) عرب علاقوں پر اسرائیل کا قبضہ (۵) امت مسلمہ کو مختلف تزویری حربوں سے فلسطینیوں کی حمایت سے خاموش کرنے کا عمل۔</p>
</div></div>
			</main>
			</body>
			</html>
			